<document xml:lang="fao" id="no_id"><header><title/><genre code="science"/><author><unknown/></author><year>2025</year><wordcount>5896</wordcount><conversion_status type="standard"/><availability><license type="standard"/></availability><multilingual/><origFileName>Eysturstein_To_nar_av_manna_munni_fraendafundur_9_net.pdf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="vep">199</p>
<p xml:lang="deu">KNÚT HÁBERG EYSTURSTEIN</p>
<p><em type="bold">Tónar av mannamunni </em></p>
<p>Um tað siðbundna í samtíðini</p>
<p>Føroysk tónleikamentan var fyri stórum broytingum í 20. øld, tá ljóðføri og upptøkutøkni gjørdust algongd í samfelagnum. Frammanundan hesum var føroyskur tónleikur í stóran mun gjørdur úr vokalum og siðbundnum formum. Í hesi grein verður hugt nærri at hvussu siðbundni tónleikurin verður varðveittur og endurnýttur við serligum denti á trý tíðarskeið: fyrstu áratíggjuni í 20. øld, 1970-árini og tíðarskeiðið kring ár 2000. <em type="bold">1. Broytingartíð um aldarskiftið 1900 </em></p>
<p>Í langar tíðir var tað einamest hin siðbundni føroyski vokaltónleikurin ella songtónleikurin, ið var kendur millum manna.1 Hesin siðbundni tónleikur var samansettur av kvæðum og vísum, ið vóru sungin afturvið føroyska dansinum, og kingosangi, har egin lagafrábrigdi gjøgnum øldir vóru ment uttan fylgispæl til sálmar úr sálmabókini hjá Thomas Kingo. Skjaldrini vóru eisini sungin, og felagsnevnarin fyri øll hesi tónlistaligu úttrykkini er, at tey eru sangháttir bornir av mannamunni (Jacobsen 1982:18). Eitt rámandi dømi um hvussu lítið útbreidd ljóðføri vóru, finna vit í frásøgn hjá danska prestinum Jørgen Brandt, ið kom til Kvívíkar at starvast í 1792. Seinni skrivar hann um, hvussu kvívíkingar upplivdu ljóðførini, ið hann hevði við sær:</p>
<p xml:lang="dan">Ingen musik kender mine Færinger uden Sang; hvad Under da, at de ved Lyden af min Violin listede sig omkring min Bolig; men da jeg for faa Dage siden en Aften stødte I mit Valdhorn, sprang de op paa Taget af deres Hus og lyttede op i Luften (Thuren 1908:73).</p>
<p>Hetta vóru v.ø.o. púra ókend ljóð, ið ljómaðu í Kvívík seinast í 18. øld. Inntil endan av 19. øld var instrumentalur tónleikur eitt lítið útbreitt og á mangan hátt ókent fyribrigdi í Føroyum. Í øllum førum uttanfyri Havnina. Fyrsta kirkjuorglið kom til Føroyar í 1831, men framhaldandi útbreiðslan av kirkjuorglum og ljóðførum fór spakuliga fram.2 Einstøk klaver, fiólir og harmonikur vóru at finna í Tórshavn. Heilt eiðasørt hevur tað sostatt ikki verið, men sum heild er ikki ov nógv sagt, at sangur uttan fylgispæl – tónar av mannamunni – hevur verið ráðandi tónleikaformur í øldir. Í summum bygdum s.s. Tjørnuvík var hildið fast við kingosangin heilt fram til uml. 1950 (Clausen 1975:20). <em type="italic"></em>Um aldarskiftið 1900 gjørdi instrumentaltónleikurin innrás, fyrst spakuliga í gjøgnum 1800-talið og síðani við skjótari útbreiðslu síðst í øldini. Lýst var við grammofonum í avísini <em type="italic">Dimmalætting </em>í 1905, og frá 1906 vóru fyrstu grammofonirnar til sølu í Havn. Hetta er ikki meir enn umleið 10 ár eftir, at grammofonin gerst algongd í vesturheiminum. Tónleikahandlar lótu upp í Havn tíðliga í 20. øld, har til bar at keypa ljóðføri s.s. harmonikur, og longu í 1923 1 Partar av hesum kapittuli eru eisini umrøddir í Eysturstein 2019. 2 Í grein hjá Jógvan Waagstein um føroyskan sálmasang frá 1927 verður sagt at fyrsta kirkjuorglið kom í Havnar kirkju í 1824. Onnur meta, at rætta árstalið er 1831. Ein møgulig frágreiðing er, at kirkjan fekk harmonium í 1824 og pípuorgul í 1831 (Hansen 2007:39). </p>
<p>KNÚT HÁBERG EYSTURSTEIN 200 byrjaði Havnar Jazzorkestur at spæla í Havn. Hetta var sama árið sum jazz orkestur tóku seg upp í øðrum norðurlondum (Sverrisson 2000a). Í 1902 vóru fyrstu upptøkurnar av siðbundnum tónleiki gjørdar í Føroyum. Tankin um at innsavna og varðveita føroyska fólkamentan er tó væl eldri. Jens Christian Svabo (1746–1824) var fyrstur at gera størri ritverk um føroysk viðurskifti, og upp gjøgnum 19. øld løgdust aðrir afturat, ið somuleiðis innsavnaðu kvæði á skrift. Fyrst danir og síðani eisini føroyingar (Eysturstein 2016:130). Síðst í 19. øld kom ein nýggj tøkni, ið broytti alt innan innsavnan av fólkamentan, ikki minst innan tónleikafrøðina. Nýggja tøknin, ið talan var um, var sjálvandi fonografurin, ið brádliga gjørdi tað gjørligt at bæði upptaka og avspæla ljóð. V.ø.o. var gjørligt at innsavna ljóðupptøkur og harvið eisini tónleikaupptøkur. Tí fekk tólið áhuga innan tónleikatjóðlívsfrøði, musikketnologi (Eysturstein 2016:131). Í 1928 var fyrsta grammofonplátan útgivin í Føroyum. Her vóru útlendingar eisini fyrst. Finska songkvinnan Signe Liljequist sang á plátuni, ið innihelt tvinnar føroyskar sangir: Árla var um Morgunin/Flóvin Bænadiktsson og Rura rura barnið ( <em type="italic">Dimmalætting </em>1928). Hin fyrri eitt kvæði og hin seinni eitt skjaldur. Her síggja vit longu, at siðbundni songtónleikurin fær innivist innan instrumentaltónleik og útgávuvirksemi í Føroyum í 20. øld. Liljequist var gift við finska Kosti Vehanen, ið hevði klaverfylgispælið. Donsku feðgarnir Conrad og Ehrenfryd Juhlert, ið áttu handilin Thorshavn Pianomagasin, stóðu fyri útgávuni. Plátan var innspæld 30. apríl 1928 í Keypmannahavn og framleidd hjá HMV í London. 1000 eintøk vóru gjørd, og plátan var seld hjá Thorshavn Pianomagasin og á Tvøroyri (Johannesen 2008:439). Sostatt sæst, at innan lutfalsliga stutta tíð er føroysk tónleikamentan fyri nøkrum rættiliga sjónskum og umfatandi broytingum. Vert er at leggja í geyma, at hetta eisini er tíðarskeiðið, har føroyska samfelagið fer gjøgnum eina modernisering og er merkt av eini vaksandi tjóðskaparkenslu og tjóðskapartilgongd. <em type="bold">2. Innsavnarar av siðbundnum tónleiki </em></p>
<p>Tjóðskapartilgongdin vakti sostatt ein áhuga fyri teirri gomlu mentanini, men í fyrstu atløgu vóru tað danir, ið niðurskrivaðu kvæðini, og síðani føroyingar.3 Fyrsta føroyska bókin, <em type="italic">Færøiske Qvæder </em>(1822) hjá H. C. Lyngbye, var eisini givin út av dønum. Tað vóru somuleiðis danir og finnar, ið stóðu fyri fyrstu plátuútgávuni. Sama ger seg galdandi við innsavningini av tí siðbundna tónleikinum. Her vóru tað eisini í fyrstuni danskir tónleikatjóðlívsfrøðingar, ið innsavnaðu og niðurskrivaðu løgini. Vert er at leggja í geyma, at hesin áhugin er í fyrstuni komin uttanífrá. <em type="italic">2.1 Hjalmar Thuren, Håkon Grüner-Nielsen og Wilhelm Heinitz </em>Danski tónleikatjóðlívsfrøðingurin Hjalmar Thuren (1873–1912) var fyrstu ferð í Føroyum í 1902, tá hann innsavnaði løg til sítt høvuðsverk <em type="italic">Folkesangen paa Færøerne, </em>ið var útgivið í 1908. Thuren ferðaðist víða hvar í Føroyum og kom í samband við nógv fólk. Í <em type="italic">Folkesangen paa Færøerne </em>skrivar hann m.a., at orsøkin til, at ferðin til Føroyar eydnaðist so væl, var tí, at hann hevði fonograf við. Orsaka av hesum fekk hann upptikið meira enn helvtina av løgunum, ið hann skrivaði niður (Thuren 1908:74). Tað er sostatt Thuren at takka, at vit hava ljóðupptøkur úr Føroyum frá so langt aftur sum 1902, men tað paradoksala við søguni er, at meginparturin av sylindarunum vóru destrueraðir, eftir at løgini vóru niðurskrivað. M.a. tí at teir vóru torførir at goyma og ómøguligir at varðveita, men eisini tí, at tá í tíðini vóru 3 Drúgvari viðgerðir av viðurskiftum í hesum kapittuli finnast í Eysturstein 2016 og Eysturstein 2019. </p>
<p>TÓNAR AV MANNAMUNNI 201 niðurskrivaðu nótarnir sæddir sum mest týdningarmikla skjalfestingin av løgunum. Upptøkurnar vóru bert eitt stig á leiðini til hina endaligu niðurskrivaðu skjalfestingina. Í dag kunnu vit bert verða takksom fyri tær upptøkur, ið hóast alt finnast frá ferðini hjá honum (Eysturstein 2016:132).4 Thuren doyði í 1912 og fekk tí ikki gjørt seg lidnan við arbeiðið. Samstarvsfelagin Håkon Grüner-Nielsen tók táttin upp frá Thuren. Í 1923 kom bókin <em type="italic">Færøske Melodier til danske Kæmpeviser </em>hjá Grüner-Nielsen, ið eisini var eitt høvuðsverk. Henda bók bygdi partvíst á innsavningina hjá Thuren frá 1902 og á egnu innsavningarnar hjá Grüner-Nielsen í tíðarskeiðnum 1921–1922. Umframt Grüner-Nielsen vóru eisini aðrir, sum høvdu áhuga í siðbundnum tónleiki, ið løgdu leiðina til Føroyar. Ein teirra var Wilhelm Heinitz úr Týsklandi (Patursson 1927:2). Dr. Wilhelm Heinitz (1883–1963) var tónleikafrøðingur, granskari, lærari og yrkjari úr Hamburg í Týsklandi. Hann starvaðist við universitetið í Hamburg, har hann gjørdist professari í komparativari tónleikafrøði á Musikwissenschaftliches Institut í 1949. Í <em type="italic">Dimmalætting </em>13. okt. 1926 er ein grein um Heinitz ( <em type="italic">Dimmalætting </em>1926). Sagt verður frá, at Heinitz hevur verið á innsavningarferð í Føroyum á sumri í 1926. Heinitz sigur við blaðið, at úrslitið av ferðini var betri enn væntað, og hetta var fyrst og fremst orsaka av hjálpini, sum Jógvan Waagstein veitti honum. Waagstein ferðaðist við honum runt í tær ymsu bygdirnar, og hann fekk dansiframførslur í lag, ið Heinitz kundi uppliva. Harumframt hevði Waagstein eina nágreiniliga vitan um tey gomlu føroysku løgini. Heinitz hevði fonograf við og upptók umleið 30 kvæðaløg og gomul sálmaløg, tvs. Kingoløg (Eysturstein 2016:135). Greinin í Dimmalætting í 1926 nevnir harumframt, at Jógvan Waagstein hevur í fleiri ár arbeitt við at uppskriva løg, og at hann framyvir ætlar sær at upptaka tey týdningarmestu løgini við fonografi (Dimmalætting 1926). <em type="italic">2.2 Jógvan Waagstein </em>Thuren, Grüner-Nielsen, Liljequist, Vehanen, Ehrenfryd og Heinitz. Útlendingar, ið hvør á sín hátt høvdu áhuga fyri siðbundna føroyska fólkatónleikinum. Í hesum perspektivi er Jógvan Waagstein fyrsti føroyingur við áhuga fyri innsavnan, varðveitslu og nýtslu av siðbundna tónleikinum. Waagstein var mentamaður í breiðari merking og hevði sum romantikararnir áhuga fyri teirri gomlu fólkamentanini sum úttrykk fyri „fólkasálina“. <em type="bold"></em>Henda áhuga sýndi og útbreiddi hann við at innsavna og harmonisera gomul føroysk fólkaløg, og við at skriva mentanarpolitiskar greinar um virðið í at varðveita hesa gomlu fólkamentan sum verandi livandi í tí føroyska fólkinum (Petersen 2007). Fólkaløgini vóru útgivin í <em type="italic">Gomul Føroysk Sálmaløg I </em>frá 1937 og <em type="italic">Gomul Føroysk Sálmaløg II </em>frá 1941. Gamla føroyska mentanin hevði alt lívið stóran týdning fyri tjóðskaparligu samleikakensluna hjá Waagstein, tó at hann í sínum egnu verkum var mest ávirkaður av donskum og evropeiskum rákum (Petersen 2007:42). Til tess at innsavna kirkjuløgini fekk Waagstein í 1925 ein fonograf til upptøku av fonografvalsum. Tólið fekk hann frá áðurnevnda Dr. Wilhelm Heinitz (Petersen 2007:47). Arbeiðið hjá Waagstein við at innsavna og tilevna gomlu sálmaløgini hevði til endamáls at sameina ta gomlu og ta nýggju sangsiðvenjuna, og ætlanin var, at henda syntesa av nýggjum og gomlum skuldi gerast grundarlag fyri eini nýggjari 4 Sí t.d. savnsfløguna <em type="italic">Flúgvandi biðil </em>(Tutl, 1997), ið inniheldur fýra Thuren upptøkur. </p>
<p>KNÚT HÁBERG EYSTURSTEIN 202 føroyskari sangsiðvenju.5 Tá sálmaløgini vóru útgivin, vóru donsku tekstirnir umsettir til føroyskt (Eysturstein 2016:137). Waagstein hevði eisini eina serstaka hugsan um týdningin av at innsavna gomlu sálmaløgini. Í talu til løgtingi í 1927 sigur hann, at: <em type="italic"></em></p>
<p>Hesi sálmaløgini mugu vit goyma, tí hóast tey bera vitnisburð um eitt lægri musikkteknisk mentunarstig, serliga hvat tað rytmiska viðvíkur, so eru tey allíkavæl borin av tí heilaga trongd og eldhuga, sum var sermerki fyri tað gomlu tíðina, og harafturat eiga hesi gomlu sálmaløg ein heilagan hita í felag við ein reinari kunstform, og harvið kunna tey geva tí nýggja tónleikanum eina vegleiðing til at hava sín uppruna í tí gamla. Tað er í øllum lutum so, at hin besti stuðul fyri tað nýggja er, at tað hevur rót í tí góða gamla (Waagstein 1927:195).</p>
<p>Waagstein avdúkar her, at tað fyrst og fremst er av hugsjónaligum ávum, at tey gomlu sálmaløgini skulu varðveitast. Eisini hóast tey eftir hansara tykki eru á einum „lægri tónleikatekniskum mentanarstigi“. Tað eru ikki tónlistaligu dygdirnar, ið eru tað avgerandi, men heldur ein essensur av onkrum slag. Henda hugsan er óivað í trá við eina gamla romantiska fatan av fólki og uppruna. Tó er einki sjálvsagt í hugsanini, tí hon gevur bert meining sæð út frá eini ávísari hugsjón.6 Tíðarskeiðið kring aldarskiftið er eisini tíðin, har fyrsta ættarliðið av sangtónaskøldum byrjar at smíða løg til føroysku yrkingarnar, ið yrktar vera í kjalarvørinum av tjóðskaparligu vekingini í seinna helmingi av 19. øld. Jógvan Waagstein er hitt elsta av sangtónaskøldunum, og onnur týðandi nøvn frá tí tíðini eru Petur Alberg (1885–1940), Hans Jákup Højgaard (1905–1992) og Regin Dahl (1918–2007). Fyri at venda aftur til spurningin um hvønn leiklut siðbundni tónleikurin spældi í samtíðarinnar tónleikamentan, so sæst, at Waagstein skapti áðurnevndu syntesu millum eldri og nýggjari sangsiðvenjur. Hetta kann síggjast sum eitt fyribils úrslit av innsavnanini av siðbundna tónleikinum. Seinni verður tað siðbundna tó tikið upp aftur í øðrum høpi. <em type="bold">3. Uppgongutíð eftir 2. veraldarbardaga </em></p>
<p xml:lang="dan">Perioden fra 1960 til omkring 1990 har […] været en opgangstid både på den ene og den anden måde. I bakspejlet ser det ud som at man efter krigen igen tog fat i tråden fra slutningen af det 19. århundrede i konstruktionen af en færøsk national identitet (Joensen 2003:50).</p>
<p>Ártíggjuni eftir 2. veraldarbardaga sæst ein búskaparlig og mentanarlig framgongd í Føroyum. 7 Jóan Pauli Joensen, professari í fólkalívsfrøði og mentanarsøgu, lýsir tíðarskeiðið frá 1960 til 1990 sum eina uppgongutíð, har tráðurin verður tikin upp aftur frá tjóðskapartilgongdini síðst í 19. øld. Henda uppgongutíð hómast á fleiri mótum. Savnsvirksemið verður yvirtikið sum føroyskt serøki, og í 1965 verður eitt føroyskt akademi stovnað, ið seinni verður til Fróðskaparsetur Føroya (Joensen 2003:50). Í 1952 verður fyrsta dansifelagið sett á stovn til tess at varðveita føroyska dansin, og í 1978 verður landsfevnandi dansifelagið <em type="italic">Sláið Ring </em>stovnað. Við dansifeløgunum sæst ein uppafturtøka av aldargamla føroyska dansinum, bert undir meira skipaðum viðurskiftum (Eysturstein 2014:43). 5 Sambært Petersen 2007 (1997) eydnaðist hetta. Sambært Hansen 2007 kann ein siga at hetta í øllum førum eydnaðist í Tórshavn, har Waagstein var virkin (Hansen 2007:45) 6 Ein gjøllari kritisk viðgerð og perspektivering av tí hugsjónaliga og hierarkiska í Waagstein sitatinum er at finna í Eysturstein 2016 og Eysturstein 2019. 7 Partar av hesum kapittuli eru eisini umrøddir í Eysturstein 2019. </p>
<p xml:lang="nno">TÓNAR AV MANNAMUNNI 203</p>
<p>Í 1957 verður Útvarp Føroya stovnað. Útvarpið gerst í stundini fólkaogn, og tað fær ein sambindandi leiklut í samfelagnum. Tað gerst ein afturvendandi táttur í føroyskari mentan, og burturúr hesum felags vitanarstøði veksur skjótt ein serstakur samleiki (Jespersen og Nolsøe 2000). ÚF setur eisini ferð á føroyska tónleikalívið og fær harvið stóra ávirkan á tónleikamentanina. Miskeiðis í 1950’unum kemur fyrsti føroysktmælti popptónleikurin við bólkum sum Tey av Kamarinum og Simme og Tey. Nakað seinni síggjast fyrstu dømini um populertónleikalig nøvn, ið taka siðbundna songtónleikin við í sín egna tónleik. <em type="italic">3.1 Ungdómsuppreistur og endurveking av fólkatónleiki </em>Tað er í hesum sambandi áhugavert, at hóast ungdómsuppreisturin í 60’unum legði áherðslu á at gera uppreistur og skapa eitthvørt nýtt, so er eisini eitt tjóðskaparromantiskt rák og ein dyrkan av ruralum virðum í teirri <em type="italic">folk revival </em>ella fólkatónleikaligu endurveking frá miðskeiðis í 20. øld, ið fekk stóran týdning fyri ungdómsuppreisturin. Henda endurveking sæst serliga í USA frá 1940’unum og inntil 60’ini, og í 60’unum stendur hon í fullum blóma og er at meta sum populertónleikur. Nøvn sum Pete Seeger, Woody Guthrie, Bob Dylan o.o. peika við sínum <em type="italic">folk </em>-úttrykki aftur til eina fólkatónleikaliga siðvenju og til fólkið og tað gamla. Í USA sæst tað hvussu sofistikeraði, mentanartilvitaði urban listafólk „uppdaga<span type="quote">“ siðbundnan amerikanskan fólkatónleik og royna at bera hann fram fyri eini áhoyrarafjøld, ið hevur líknandi sosiala bakgrund sum tey sjálvi. Tað er henda framløgan av siðbundnum tónleiki, ið er tikin frá einum fólkasamfelagi og framførdur, ofta í tillagaðum líki, fyri og av einstaklingum uttanfyri umrødda samfelag, ið mangan er vorðin lýst sum ein endurveking. Eitt umráðandi element í hesi endurvekingini var politiskt – eitt framhald av strembanum, ið kunnu dagfestast aftur til nýtsluna av fólkasangum og fólkaløgum í arbeiðsmannafeløgum og øðrum liberalt forsprákandi, ofta vinstrahallum, rørslum frá 1930’unum (Cohen 2007). Eitt avgerandi element við hesi endurveking er, at grundstøðið í rørsluni byggir á sanginnsavningar og upptøkur, ið vóru framdar í fyrstu ártíggjunum av 20. øld av persónum sum Carl Sandburg, John Lomax, Alan Lomax o.ø. Tær umfatandi innsavningar, ið hesir framdu av siðbundnum amerikonskum fólkatónleiki fáa tessvegna ein miðsavnandi leiklut í víðari menningini av endurvekingarrørsluni, og innan eitt nú “rural blues”</span> sæst tað hvussu folk revival tilhangarar enduruppdaga innspældar tónleikarar frá áðrenn 1939 (Laing 2007). Allur tankin um varðveitslu, (endur)uppdaging av tí gamla og um politiska hugbinding er gjøgnumgangandi fyri alla rørsluna, og teir somu tankarnir spjaddu seg eisini til onnur lond og kunnu slóðast víða um í ungdómsuppreistrarliga tíðarskeiðnum. <em type="italic">3.2 Harkaliðið </em>Fólkatónleikabylgjan rakti eisini Føroyar í 1960’unum. Eitt hitt kendasta dømið um eina føroyska syntesu millum populertónleik og fólkatónleik er fólkatónleikabólkurin Harkaliðið, ið gerst eitt hitt sjónskasta umboðið fyri hetta rákið.8 Mentunargrunnur Studentafelagsins útgav síðst í 60’unum og fyrst í 70’unum eina røð av Harkaliðið EP plátum við bæði samfelagsrevsandi og argandi tekstum. Bólkurin varð til í útlegd í Keypmannahavn. Fyrst lótu tey áðurnevndu EP’ir frá sær, og seinni fóru tey í holt við at endurtulka siðbundna føroyska fólkatónleikin. Í 1971 útgav Mentunargrunnur Studentafelagsins sjálvnevndu LP’ina <em type="italic">Harkaliðið </em>, har bólkurin nýtti úrvald kvæða- og vísuløg, Í búri hjá J. Djurhuus/J. Waagstein og egin løg sum grundtilfar í einum modernaðum fólkatónleikaligum úttrykki við 8 Onnur viðkomandi nøvn í hesum høpi eru Regin Dahl, Rabbits, Debess &amp; Petersen, Kári P., Frændur, Hermann Jacobsen, Hanus G. Johansen, Stanley Samuelsen v.fl. </p>
<p>KNÚT HÁBERG EYSTURSTEIN 204 íblástri frá áðurnevndu folk bylgjuni. Summar vísur eru føroyskar, meðan aðrar eru norskar og skotskar av uppruna. Plátan gjørdist høvuðsverkið hjá bólkinum. Gunnar Hoydal, beiggi Anniku Hoydal, sangarinnuna í Harkaliðnum, var formaður í Mentanargrunni Studentafelagsins. Hetta var eitt felag millum føroyskar útisetar í Keypmannahavn. Í fjórða parti av sjónvarpssendirøðini <em type="italic">Minnist tú enn </em>frá 2010 lýsir Gunnar Hoydal hugburðin, ið ráddi millum limirnar: <em type="italic"></em>60’ini veitst tú. Alt hetta her, Beatles, uppreistur, ’68. Tað hendi so øgiliga nógv. Og í tí føroyska lestrarumhvørvinum, studentarnir í Keypmannahavn, teir gjørdust nokkso aktivir í hesum her. Tíðarritið <em type="italic">Framið </em>var stovnað til tess at gera ein vørr ímóti tí, ið vit kallaðu „húðaskógvamentanin“. Hetta nationalromantiska, ið bara bleiv til snakk og einki annað. Tað var ein sovorðin radikal, tað kókaði líkasum, at nú skuldi nakað annað koma, nakað annað henda. Nú skuldu vit gera nakað heilt annað (Merkistein og Hansen 2010). </p>
<p>Altso var talan um eitt slag av uppgerð, ein vørr, móti tí etableraða, móti „húðaskógvamentanini“, ið kanska legði størri dent á varðveitslu og status quo enn nýtslu, tulking og nýhugsan. Í <em type="italic">Minnist tú enn </em>-sendingini verður víst á, at tað vóru lesandi útisetar í Keypmannahavn, ið serliga vóru ávirkaðir av nýggju tíðini, og at nevndin í Mentunargrunni Studentafelagsins var einki undantak í so máta (Merkistein og Hansen 2010). Fyri at kunna taka støðu til hesi viðurskifti, hesa húðaskógvamentan, so má okkurt vera at taka støðu til. Siðbundni føroyski tónleikurin hevur við øðrum orðum verið lutfalsliga nógv frammi í tíðini. Hvørt upptøkur hjá tónleikatjóðlívsfrøðingum og øðrum hava spælt ein leiklut, eins og tað sæst í USA í sama tíðarskeiði, er eitt ivamál. Helst hevur føroyski dansurin spælt ein leiklut sum livandi venja, og hetta er, sum áður nevnt, tíðarskeiðið har dansifeløg taka seg upp kring landið. Eisini koma plátuútgávur við føroyskum dansi á marknaðin.9 Skotski fólkatónleikabólkurin The McCalmans spældi eisini við á Harkaliðið LP’ini, og teir vóru somuleiðis íblástur til tónlistaligu tilgongdina. Annika Hoydal var tann, ið savnaði Harkaliðið, ið umframt Anniku taldi Jógvan Telling Joensen, Kára Mouritsen og Jógvan Dahl.10 Um hetta mundið arbeiddu hon og Jógvan Telling á Visevershuset í Tivoli, Keypmannahavn. Her komu tey í samband við The McCalmans og aðrar fólkatónleikarar. Tey komu inn í eitt umhvørvi og hoyrdu henda tónleikin, og Annika metir, at hetta ávirkaði tey, hóast tey ikki vóru so tilvitaði um tað. The McCalmans gjørdu nógv við at spæla siðbundið tilfar úr heimlandinum Skotlandi, og tankin spratt, at hetta kundu tey í Harkaliðnum eisini gera við sína egnu føroysku fólkatónleikaligu siðvenju (Merkistein og Hansen 2010). Vert er at hava í huga, at í fyrstuni tóku øll ikki líka væl ímóti nýtulkingunum hjá Harkaliðnum. Annika greiðir soleiðis frá: </p>
<p>Vit koyrdu instrument og røddir uppí, og tað hevði man ikki brúkt, og rútman var skjótari. Tað var ræðuliga forboðið hjá nógvum, men tey ungu hildu tað vera stuttligt. Eg havi altíð verið fasinerað av løgunum og fyribrigdinum kvæði – at tað hevur yvirlivað í so nógv ár frá munn til munn, ella frá munn til oyra. Og so eru tað fín løg nógv av teimum, og eg haldi at vit fóru bara so hugagóð í gongd, og hildu at hetta kann man gera naka við, ha? Uttan at hugsa so øgiliga nógv um tað. Tað var nústaðni tá reaktiónin kom, at vit hugsaðu „Píkasjey, vit 9 T.d. Sumbingar: <em type="italic">Føroyskur dansur </em>(1966) og Nólsoyingar: <em type="italic">Føroyskur dansur </em>(1973), báðar útgivnar á H.C.W. Tórgarð. 10 Jaspur Petersen sang eisini við á fyrstu EP útgávuni <em type="italic">Úr Kabarettini </em>frá 1969. </p>
<p>TÓNAR AV MANNAMUNNI 205 hava traðkað niður á okkurt, sum vit slettis ikki hava hugsað um“ (Merkistein og Hansen 2010).</p>
<p>Bróðurin Gunnar leggur afturat, at mong, sum hoyrdu henda tónleikin hildu, at tað var spilla. T.d. tann fína vísan Í dans, har vóru tað mong, ið forharmaðust um brestin eftir hvørja reglu og <span type="quote" xml:lang="som">“hey!”</span> rópið. Tey mettu, at hetta oyðilegði rútmuna og tóku tað illa upp. Kortini mundu tey flestu halda, at tað var gott at hoyra nakað annað. Tað var eisini allatíðina ætlanin hjá Harkaliðnum at prika til fordómar og gamla siðvenju. Hetta eydnaðist (Merkistein og Hansen 2010). Við tíðini gjørdist Harkaliðið sera vælumtókt millum føroyingar, og sangarinnan Annika Hoydal kundi á sínum 70 ára føðingardegi í 2015 hátíðarhalda 50 ár sum framførandi listafólk. Helst hevur tónleikurin hjá Harkaliðnum sum frá líður verið við til at økja um tilvitanina um siðbundna tónleikin millum yngri ættarlið. Hesin tónleikurin var við eitt vorðin meira viðkomandi, eisini í einum instrumentalt grundaðum populertónleikaligum høpi. <em type="bold">4. Rembingar um ár 2000 </em></p>
<p>Tað er heilt vist ein stór inspiratión fyri mítt ættarlið, haldi eg. Tað sum tey [Harkaliðið] gjørdu við at taka fatt í tey gomlu kvæðini og, tú veit, seta tey inn í eitt orkestur og innspæla tað uppá handan mátan. Tað hevur so avgjørt inspirerað meg og nógv onnur (Eivør Pálsdóttir í Merkistein og Hansen 2010).</p>
<p>Góðar orsøkir eru til at tekna eina beina linju frá Harkaliðnum í 70’unum til eina røð av tónleikanøvnum, ið koma fram í tíðarskeiðnum um ár 2000. Hesi hava øll á ymsan hátt innarbeitt siðbundna sangtónleikin – kvæði, vísur, skjaldur, Kingo ‒ í sín egna tónleik ella í egnan tónlistaligan ham. <em type="italic">4.1 Nøvn og útgávur </em>Í hesum høpi er tað týðandi at nevna fólkatónleikabólkin Enekk, ið m.a. dyrkar eina tónlistaliga samanseting millum siðbundnan føroyskan tónleik (kvæði og vísur) og bulgarskan fólkatónleik á triðju útgávuni <em type="italic">Fýra nætur fyri jól </em>(Tutl, 1997). Aðrar útgávur hjá bólkinum innihalda í størri mun egin løg, men bæði tekstliga og tónlistaliga hevur bólkurin uppruna í føroyskum høpi. T.d. inniheldur onnur útgávan hjá bólkinum, <em type="italic">Verk sterk mín sál </em>(Tutl, 1995), egin løg til yrkingar eftir Janus Djurhuus. Eisini er vert at hava í huga, at Kári Sverrisson, sangari og oddamaður í bólkinum, hevur sýnt serstakan áhuga í bæði føroyskum fólkatónleiki og heimstónleiki. Sverrisson var m.a. kurator handan savnsfløguna <em type="italic">Flúgvandi biðil </em>(Tutl, 1997), ið inniheldur upptøkur av kvæða- og vísuløgum úr ymsum tíðarskeiðum. M.a. eru fýra upptøkur hjá áðurnevnda Thuren frá 1902, umframt fimm upptøkur hjá Grüner-Nielsen frá 1927–1928. Sverrisson hevur eisini staðið fyri útvarpssendingum, eitt nú røðini <em type="italic">Tónleikur í trettan øldir </em>(Sverrisson 2000a,b), umframt <em type="italic">Heimskvæðið </em>og <em type="italic">Gjallarhornið. </em>Í hesum høpi er eisini viðkomandi at nevna songkvinnuna og tónaskaldið Eivør Pálsdóttir, ið hevur gjørt egnar tulkingar av bæði kvæðum, vísum, kingosangum og skjaldrum. Serliga á fyrstu útgávum hennara ger hetta seg galdandi, eitt nú debutini <em type="italic">Eivør Pálsdóttir </em>(Tutl, 2000) og á triðju útgávuni <em type="italic">Krákan </em>(Tutl, 2003). Pálsdóttir sang harumframt í tónleikabólkinum Clickhaze, ið var nógv frammi hesi árini og verður umrøddur sum „flaggskipið í Grót umhvørvinum“ í tólvta parti av <em type="italic">Minnist tú enn </em>-sendingini (Merkistein og Hansen 2014). Hesin bólkurin eyðmerkti seg við kingoløgum á síni fyrstu og einastu útgávu <em type="italic">EP </em>(Tutl, 2002), hóast tað eisini finnast modernað og tíðartýpisk rokk/tripp hopp-løg á somu útgávu. Sorrig og glæde er teirra rokk tulking av kingo-sálminum av sama navni, og rapp/rokk-lagið Skirvin flá inniheldur brot úr Jeg stod mig op en morgenstund. Eisini er eitt dult lag á </p>
<p>KNÚT HÁBERG EYSTURSTEIN 206 útgávuni, ið vísir seg at vera Tjørnuvíkingar, ið syngja Naar jeg betænker den tid og stund. Í Tjørnuvík var kingosangur sum áður nevnt sungin heilt til miðskeiðis í 20. øld.11 Í sama tíðarskeiði ger víkingamálmsbólkurin Týr eisini vart við seg. Fyrsta kenda lagið hjá bólkinum var teirra víkingamálmstulking av Orminum langa. Hóast meginparturin av tilfarinum hjá bólkinum er egin løg, hevur bólkurin havt tað siðbundna sum fastan afturvendandi tátt. Eitt ella fleiri kvæði í víkingamálmsútseting eru á øllum Týr útgávunum higartil.12 Við hesi tilgongd hevur bólkurin funnið ein nisjumarknað við áhoyrarum um allan heim. Afturat áðurnevndu populertónleikaligu nøvnum ber eisini til at nevna nøvn innan tónsetingarlistina, ið somuleiðis hava arbeitt við drøgum úr siðbundnum føroyskum tónleiki í egnum tónleikaverkum. Eitt nú hava Kristian Blak og Yggdrasil í fleiri umførum tulkað siðbundnan tónleik. Kristian Blak gav í 1984 út plátuna <em type="italic">Kingoløg </em>(Tutl) við instrumentalum tulkingum av kingoløgum. Yggdrasil hevur m.a. á útgávunum <em type="italic">Yggdrasil </em>(Tutl, 2002) og <em type="italic">Risastova </em>(Tutl, 2006) nýtt siðbundnan tónleik í egnum hami. Tónaskaldið Sunleif Rasmussen heintar íblástur úr siðbundnum føroyskum tónleiki í síni fyrstu symfoni <em type="italic">Ocanic Days </em>frá 1997. Siðbundna tilfarið er kortini ikki eyðsýnt í symfoniini men liggur heldur dult í bygnaðinum, í og við, at tað verður sagt at vera brúkt sum íblástur í teirri tónsetingarligu tilgongdini (Tórgarð 2004). <em type="italic">4.2 Ein mentanarlig endurburðartíð? </em>Áhugavert er, at flest øll hesi umrøddu nøvn og útgávur stava frá tíðarskeiðnum um ár 2000 – frá seinna helmingi av 90’unum og fyrra helmingi av 00’unum. Áður er víst á hvussu Harkaliðið kemur fram í 70’unum – mitt í eini uppgongutíð. Í hesum sambandi er vert at hyggja at viðurskiftunum, sum gera seg galdandi um ártúsundskiftið. Fyrra helming av 90’unum vóru kreppuár í Føroyum, og hetta tíðarskeiðið brýtur markant við frásøgnina um eina støðuga uppgongutíð frá 1960– 1990. Í 12. parti av sjónvarpsrøðini <em type="italic">Minnist tú enn </em>verður tíðarskeiðið um ár 2000, tvs. aftaná kreppuárini í 90’unum, lýst soleiðis: </p>
<p>Ein seinromantisk tjóðskapar- og mentanarveking breiðir seg um Føroyar um aldamótið 2000. Fullveldissamgongan setur politisku dagsskránna. Í kjalarvørrinum á hesum rembingum birtist eitt nýtt tónleikarák í Føroyum. Ansurin fyri fornu kvæða- og sangmentanini vaknar millum ungfólk. Bólkurin Týr slóðar fyri við sínum kvæðarokki. Kring felagsskapin Grót, sum hevur tilhald í Losjuni í Gøtu, kyknar upp ein heilt nýggj rørsla. Her savnast ungdómur, sum er medvitin um, at tónleikur er annað enn undirhald. Í hesum umhvørvi sprettir m.a. bólkurin Clickhaze, sum er mannaður við ógvuliga gávuríkum ungfólki (Merkistein og Hansen 2014).</p>
<p>Um tónleikafelagsskapin Grót verður víðari sagt: 11 Í fløguhúsanum til <em type="italic">Alfagurt ljóðar mín tunga </em>(Tutl, 1995) verður upplýst at upptøkan er gjørd av Útvarpi Føroya í kirkjuni í Tjørnuvík í 1959. Jógvan Gerðalíð gjørdi tó upptøkur við Tjørnuvíkingum í Klaksvík í 1950, og tað vísir seg at upptøkan upprunaliga stavar haðani. Tjørnuvíkingar komu til Klaksvíkar at syngja, tí útgerðin hjá Gerðalíð var ov tung at fáa til Tjørnuvíkar (Gerðalíð í Sverrisson 2000b). 12 <em type="italic">How Far to Asgaard </em>(Tutl, 2002), <em type="italic">Eric the Red </em>(Tutl, 2003), <em type="italic">Ragnarok </em>(Napalm, 2006), <em type="italic">Land </em>(Napalm, 2008), <em type="italic">By the Light of the Northern Star </em>(Napalm, 2009), <em type="italic">The Lay of Thrym </em>(Napalm, 2011), <em type="italic">Valkyrja </em>(Metal Blade, 2013), <em type="italic">Hel </em>(Metal Blade, 2019). </p>
<p xml:lang="nno">TÓNAR AV MANNAMUNNI 207</p>
<p>Í november 1998 var tónleikafelagsskapurin Grót stovnaður. Endamálið var at stimbra ansin fyri tónleiki og at skipa fyri konsertum. Undirtøkan er stór. Ein sterkur hugsjónarandi eyðkennir felagsskapin. Tónleikurin skal vera annað enn undirhald. Hann skal endurspegla okkara huglag og søgu. Tónleikurin skal vera mentur at endurvekja áraknellini úr mjørkanum og sálmasongin og kvæðini sum bergmálið ekkóar. Ungdómurin sum fylkist í Gróti er ávirkaður av tjóðskaparrembingunum í tíðini (Merkistein og Hansen 2014).</p>
<p>Jón Tyril, tónleikari í áðurnevnda tónleikabólkinum Clickhaze og seinni oddamaður fyri G! Festival, ið spratt úr umhvørvinum kring Clickhaze og Tónleikasamtakið Grót, sigur soleiðis í samrøðu við <em type="italic">The Guardian </em>í 2010: </p>
<p xml:lang="eng">G! was started in the wake of a kind of a cultural renaissance in the Faroes […] After an economic downturn, our first reaction was that somebody would save us. When that didn’t happen, people looked to themselves and re-evaluated why they were living in these islands, and what makes us who we are. We founders thought it was time to make a festival that celebrated that – our music, our community – and our connection to the outside world (Sullivan 2010).</p>
<p>Í øllum trimum førum verður tosað um endurveking og endurburðartíð. „Ein seinromantisk tjóðskapar- og mentanarveking“, „Tjóðskaparrembingar í tíðini“, „Eitt slag av mentanarligari endurburðartíð í Føroyum“. Tað kann sigast um hetta tíðarskeið um ár 2000, at føroyingar tóku sær politiskt um reiggj og sýndu eitt nýtt áræði aftaná fíggjarkreppu og niðurtúr í fyrra helmingi av 90’unum. Hetta áræði var ítøkiliggjørt við fullveldissamgonguni, ið tók við valdinum í 1998 og helt á inntil 2001–2002, tá stígur kom í. Mentanarliga endurburðartíðin – uppgongutíðin? – helt tó áfram, og kanska merkja vit hana enn í dag, hóast dømini um nýtslu av siðbundna songtónleikinum í samtíðarinnar tónleikamentan eru fækkað í tali aftaná 2005, tvs. seinastu uml. 10 árini. Onkur meira kritisk rødd hevur eisini verið frammi í sambandi við umrødda tíðarskeiðið um ár 2000. T.d. lýsir Simonsen (2003) tjóðskaparliga tónleikarákið um ár 2000 sum verandi í tráð við føroyska nationalismu og samleikapolitikk, ið síðani tjóðskaparrørsluna í 1870’unum hevur bygt á ávaringar ímóti moderniteti og nútíðarsamfelagnum. Henda skepsis verður endurtikin mótvegis globaliseringini, og Simonsen metir, at tjóðskaparrørslan hevur politiserað mentanina og tað intellektuella umhvørvið. Út frá hesi yvirskipaðu hugsan ger Simonsen metingar av listini í tíðini, harundir tónleikinum. M.a. verður sagt, at eldri tónleikurin hjá Enekk var slóðandi, meðan bólkurin seinnu árini hevur lagt seg á ein meira hugsjónaligan bógv við folkloristiskum denti. Um Clickhaze, stóra meginstreyms rokknavnið tá í tíðini, verður sagt, at okkurt sera modernað og hugtakandi er yvir røddini hjá songkvinnuni Eivør Pálsdóttir, hóast bólkurin eisini inniheldur eitthvørt grundleggjandi regionalt føroyskt og afturlítandi í sínum tónleiki. Umrøður eru somuleiðis av Týr, 200, Kristian Blak, Sunleif Rasmussen v.fl. Ein afturvendandi táttur í umrøðunum er samansetingin av tí modernaða og tí afturlítandi (Simonsen 2003). Her er vert at leggja dent á, at tíðarskeiðið um ár 2000 fyri tað fyrsta ikki stendur einsamalt men skal heldur fatast í søguligum perspektivi. Fyri tað næsta, at í øllum trimum umrøddu tíðarskeiðum – fyrstu áratíggju í 20. øld, 1970’unum og um ár 2000 – er talan um royndir at skapa eina syntesu millum ávikavist gamalt og nýtt, modernað og afturlítandi, føroyskt og altjóða. Í tjóðskaparromantiska hugburðinum liggur gamaní ein vandi fyri avbyrging og reinsan, men nýtslan av tí siðbundna er í umrøddu tíðarskeiðum hvørki reinsandi ella avbyrgjandi men verður hinvegin framd við samtíð og samtíðarrákum í huga. Siðbundnu løgini standa</p>
<p>KNÚT HÁBERG EYSTURSTEIN 208 annaðhvørt síð um síð við egin, nýggj løg og/ella verða tey tulkaði í samtíðar hami. Tað snýr seg ikki um bert at hyggja inneftir, men eisini um at hyggja út í heim. <em type="bold">5. Niðurstøða: Tað siðbundna sum mobiliserandi amboð </em></p>
<p>Fyrstu áratíggjuni í 20. øld síggjast dømi um innsavnan og varðveitslu av siðbundna songtónleikinum, og tað eru í flestu førum útlendingar, ið taka stig til hetta við Jógvani Waagstein sum undantaki. Waagstein fremur eisini eina syntesu millum eldri og samtíðar sangsiðvenju. Ein ávís tjóðskaparromantisk hugsjón er miðsavnandi fyri innsavnandi virksemið hjá Waagstein, og henda gongur sambært hansara egnu orðum framum tónlistalig ella tónleikateknisk atlit. Tað ber til at síggja hesa hugsjónaligu og samleikaskapandi tilgongd sum ein afturvendandi tátt seinni í øldini. Í 1970’unum taka føroyskir útisetar í Harkaliðnum av nýggjum stig til at nýta siðbundna songtónleikin á nýhugsandi hátt. Hesuferð í einum fólkatónleikaligum høpi við íblástri frá 60’ara folk bylgjuni og ungdómsuppreistrinum. Her fær tað afturlítandi og folkloristiska eina altjóða dimensjón, ið sæst um allan vesturheimin. Eitt líknandi rák kyknar upp aftur í Føroyum um ár 2000, tá siðbundni føroyski songtónleikurin enn einaferð verður tikin í nýtslu sum mobiliserandi amboð. Sum samleikavísari í eini tíð við endurnýggjaðari tjóðskaparveking mitt í globaliseringini. Hesuferð við væl størri útbreiðslu, har fleiri ymisk tónleikanøvn brúka siðvenjuna á ymsan hátt. Spurningurin er, um ikki henda mentanarliga endurburðartíð kravdi eina meira radikala tilgongd, tí hon var aftursvar til eina tíð við beinleiðis kreppu. Til samanberingar var Harkaliðið ein viðmerking til „húðaskógvamentan“, og tað ber ikki til at tosa um eina kreppustøðu á sama hátt. Harkaliðið upplivdi mótstøðu móti teirra samanseting av tí siðbundna og samtíðarrákinum. Til samanberingar hevur ættarliðið av tónleikanøvnum frá ártúsundskiftinum ikki upplivað somu mótstøðu. Siðbundni songtónleikurin stavar úr premodernaðari tíð. Áðrenn lesi- og skriviførleikar vóru útbreiddir. Upprunaliga var talan um tónar av mannamunni, ið vóru sungnir afturvið skaldskapi av mannamunni. Tað er ein grundleggjandi andsøgn millum hetta munnliga upphav og hina fyrst niðurskrivaðu og síðani upptiknu instrumentalu tónleikasiðvenju, ið hevur eyðkent føroyskan tónleik í 20. øld. Her er vorðið víst á nøkur dømi, har umrødda andsøgn møguliga verður upployst ella í øllum førum sett til viks. Hetta kann tó ikki bert sigast at ganga fyri seg á einum tónlistaligum grundarlagi, men skal eisini lýsast út frá tankanum um eitt hugsjónaligt og samleikaskapandi grundarlag.</p>
<p xml:lang="deu">HEIMILDIR</p>
<p xml:lang="nob">Clausen, Karl, og Marianne Clausen. 1975. <em type="italic">Åndelig visesang på Færøerne </em>, Dansk- </p>
<p>Færøsk Samfund, Keypmannahavn.</p>
<p xml:lang="eng">Cohen, Norm. 2007. Folk music. <em type="italic">Grove Music. The Grove Dictionary of American </em></p>
<p xml:lang="nno"><em type="italic">Music </em>. www.oxfordmusiconline.com. </p>
<p xml:lang="nno"><em type="italic">Dimmalætting. </em>1926. Den færøske Dans og Folkevise-Melodierne. 13. okt., s. 1. [Nr. 80, árg. 49. Ókendur rithøvundur.] </p>
<p xml:lang="nob">Eysturstein, Knút H. 2014. <em type="italic">Regin Dahl og Færøerne. Komponisten Regin Dahl og færøsk identitetsdannelse </em>. Kandidatspesiali, Institut for Kunst- og Kulturvidenskab, Københavns Universitet. </p>
<p>Eysturstein, Knút H. 2016. Upptøkur í hundrað ár. Um innsavnan av siðbundnum tónleiki í Føroyum. <em type="italic">Varðin </em>83(1):129–140. </p>
<p>Eysturstein, Knút H. 2019. <em type="italic">Heimurin, ið hvarv. Útlagna sangtónaskaldið Regin </em></p>
<p><em type="italic">Dahl og føroyska tjóðin </em>. Sprotin, Vestmanna. </p>
<p xml:lang="nno">TÓNAR AV MANNAMUNNI 209</p>
<p xml:lang="nob">Hansen, Leif. 2007. <em type="italic">Forestillingen om færøskhed i nyere færøsk a cappella kormusik </em>. Kandidatspesiali, Institut for Kunst- og Kulturvidenskab, Københavns Universitet. </p>
<p xml:lang="nob">Jacobsen, Erhard. 1982. <em type="italic">Færøsk Musik. En Oversigt </em>, Danmarks Biblioteksskole, </p>
<p>Keypmannahavn.</p>
<p>Jespersen, Kári, og Jens Pauli A. Nolsøe. 2000. <em type="italic">Føroya søga 1940–1998 </em>. Føroya </p>
<p>Skúlabókagrunnur, Tórshavn.</p>
<p xml:lang="dan">Joensen, Jóan Pauli. 2003. Opfindelsen af det færøske folk, kultur og nation. <em type="italic">De vestnordiske landes fælleshistorie. INUSSUK – Arktisk forskningsjournal </em>2:39– 54. </p>
<p>Johannessen, Birgar. 2008. <em type="italic">Havnin. Fólk og yrki 1900–1939 </em>. Egið forlag, </p>
<p>Tórshavn.</p>
<p xml:lang="nno">Laing, Dave. 2007. Folk Music Revival. <em type="italic">Grove Music Online. </em>www. oxfordmusiconline.com. </p>
<p>Merkistein, Suni, og Hans Petur Hansen. 2010. <em type="italic">Minnist tú enn </em>4:13. Kringvarp </p>
<p>Føroya 21.10.2010. https://kvf.fo/dokumentarurin?sid=16391 (heintað t. 30.06.17).</p>
<p>Merkistein, Suni, og Hans Petur Hansen. 2014. <em type="italic">Minnist tú enn </em>12:13. Kringvarp </p>
<p>Føroya 24.04.2014. https://kvf.fo/dokumentarurin?sid=25156 (heintað t. 30.06.17).</p>
<p>Patursson, Jóannes. 1927. Føroysk eyðkennir – gomul løg. <em type="italic">Tingakross </em>27. sep., s. 2. [Nr. 38, árg. 27.] </p>
<p xml:lang="nob">Petersen, Petur B. 2007. <em type="italic">Den færøske komponist Waagstein set i lyset af romantikken </em>. Wier &amp; Petersen, København. [Endurútgáva av spesialinum frá 1997.] </p>
<p xml:lang="nob">Simonsen, Kim. 2003. Eftersøgningen af det færøske. <em type="italic">Nordisk litteratur. En årbog </em>, s. 32–37. </p>
<p xml:lang="nno">Sullivan, Paul. 2010. The Faroes’ Summer Music Festival. <em type="italic">The Guardian </em>, 02.01.10. https://www.theguardian.com/travel/2010/jan/02/faroe-islands-g-music-festival (seinast vitjað t. 28.08.16). </p>
<p>Sverrisson, Kári. 2000a. <em type="italic">Tónleikur í trettan øldir </em>. 1. partur. Kringvarp Føroya 17.01.2000. https://kvf.fo/netvarp/uv/2014/06/11/savnsgull-tnleikur-trettan-ldir-110 (seinast vitjað t. 30.06.17). </p>
<p>Sverrisson, Kári. 2000b. <em type="italic">Tónleikur í trettan øldir </em>. 6. partur, Kringvarp Føroya 27.03.2000. https://kvf.fo/netvarp/uv/2014/06/20/savnsgull-tnleikur-trettan-ldir-610 (seinast vitjað t. 30.06.17). </p>
<p xml:lang="nob">Thuren, Hjalmar. 1908. <em type="italic">Folkesangen paa Færøerne </em>. Andr. Fred. Høst &amp; Søns </p>
<p>Forlag, Keypmannahavn.</p>
<p xml:lang="nno">Tórgarð, Hans Pauli. 2004. Sunleif Rasmussen. <em type="italic">Dacapo Records </em>. http:// www.dacapo-records.dk/udgivelser/rasmussen-orkestervaerker (seinast vitjað 30.06.17). </p>
<p>Waagstein, Jógvan. 1927. Kirkjuløgini og hin føroyski kirkjusangurin. Røða hildin fyri Føroya løgtingsmonnum. <em type="italic">Varðin </em>7:195–202. </p>
<p xml:lang="deu">KNÚT HÁBERG EYSTURSTEIN 210</p>
<p xml:lang="eng">SUMMARY ‘Faroese music and music culture’</p>
<p xml:lang="eng"><em type="bold">Key words: </em>Faroese music, music culture, tradition, identity, vocal, instrumental The paper concerns the musical culture of the Faroe Islands where musical instruments were uncommon until the late 19th century. Previously Faroese music consisted of vocal and traditional forms. In the 20th century an increased proliferation of instruments occurs and this causes changes in the musical culture. In the same time period, a differing interest in older traditional music can be observed and over the decades various attempts are made to preserve this music. The paper sheds light on these circumstances and takes a closer look at which role the traditional music plays in contemporary music culture with emphasis on three periods: the first decades of the 20th century, the 1970’s, and the period around year 2000. <em type="bold"></em></p>
<p xml:lang="vep">ÚRTAK</p>
<p>Greinin snýr seg um tónleikamentan í Føroyum, har ljóðføri ikki gerast algongd fyrrenn seint í 19. øld. Frammanundan var føroyskur tónleikur gjørdur úr vokalum og siðbundnum formum. Í 20. øld sæst tó ein økt útbreiðsla av ljóðførum í Føroyum, og hetta førir við sær broytingar í tónleikamentanini. Í sama tíðarskeiði sæst ein skiftandi áhugi fyri eldra siðbundna tónleikinum, og gjøgnum áratíggjuni eru ymsar royndir gjørdar at varðveita henda tónleik. Greinin varpar ljós á hesi viðurskifti og hyggur nærri at, hvønn leiklut siðbundni tónleikurin spælir í samtíðarinnar tónleikamentan við serligum denti at trimum tíðarskeiðum: fyrstu áratíggjuni í 20. øld, 1970-árini og tíðarskeiðið kring ár 2000. <em type="italic">Knút Háberg Eysturstein Tórshavn eysturstein@yahoo.co.uk </em></p>
</body></document>
