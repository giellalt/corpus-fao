<document xml:lang="fao" id="no_id"><header><title/><genre code="science"/><author><unknown/></author><wordcount>2729</wordcount><conversion_status type="standard"/><availability><license type="standard"/></availability><multilingual/><origFileName>https://www.setur.fo/media/5039/arbeidsrit_19-2008.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p xml:lang="sms"><em type="bold">ISBN 978-99918-60-12-1 </em></p>
<p><em type="bold">Tilgongd til kommunusamanlegging í Suðuroy </em></p>
<p>Dennis Holm og Jógvan Mørkøre</p>
<p><em type="italic">Granskingardepilin fyri Samfelagsmenning </em></p>
<p xml:lang="kal"><em type="bold">ARBEIÐSRIT NR. 19/2008 </em>!"! #$# $#%&amp; </p>
<p><em type="bold">Tilgongd til kommunusamanlegging í Suðuroy </em></p>
<p>Dennis Holm og Jógvan Mørkøre 2008</p>
<p>Útgevari: Granskingardepilin fyri Samsfelagsmenning</p>
<p>Prent: Ikki prentað. Útgivið sum netútgáva.</p>
<p xml:lang="sms"><em type="bold">ISBN: 978-99918-60-12-1 </em></p>
<p><em type="bold">Innihaldsyvirlit </em>1. Inngangur ...........................................................................................................................4 2. Uppskot til mannagongd.....................................................................................................5 2.1. Skjót tilgongd...............................................................................................................5 2.1.1. Kommunurnar seta gongd á...................................................................................6 2.2. Arbeiðsbólkur verður settur ..........................................................................................6 2.2.1. Øll skulu við .........................................................................................................7 2.3. Fólkaatkvøða og sáttmáli..............................................................................................7 3. Tíðarætlan ..........................................................................................................................8 Fylgiskjal 1: Brot úr lógini um sjálvbodna kommunusamanlegging ........................................9 Fylgiskjal 2: Uppskot til sáttmála um sjálvbodna kommunusamanlegging í Suðuroynni .......10 Kelduyvirlit ..........................................................................................................................18 <em type="bold">1. Inngangur </em>Hetta arbeiðsrit er eitt uppskot um, hvussu farast kann fram í samband við, at kommunurnar í Suðuroynni sjálvboðið leggja saman og stovna Suðuroyar kommuna. So seint sum í mai 2005 samdust ein meiriluti í Vágs býráð og Tvøroyrar býráð um at arbeiða fram ímóti, at øll oyggin skal vera ein kommuna áðrenn kommunuvalið 2008. Men treytir vóru heftar við, m.a. at Miðnámsskúlin varð verðandi í Vági. Felags átakið hjá verandi kommunum í Suðuroy at fremja Vakstraravtalu fyri Suðuroy hevur somuleiðis víst, at oyggin hevði staðið seg betur hevði hon talað við einari rødd heldur enn við einum kóri av misjøvnum røddum. Suðuroyggin hevði verið tikin í størri álvara sum mótpart og viðspælari hjá landsstýrinum. Og ein Suðuroyar kommuna hevði kunna farið undir miðvíst arbeiði fyri menning av oynni við eini menningardeild. Farna samgongan CHE hevði sett sær fyri í samgonguskjalinum, at menningarætlan skuldi gerast fyri Suðuroy sum liður í einum átaki at skipa fyri økismenning í landinum sum heild. Vakstraravtalan kundi her gerast lykilin til, hvussu farast skuldi fram. Fyrstu árini sum ein roynd, seinni sum ein frymil og fyrimynd. Eins og vit hava sæð gongdina í grannalondunum, har vakstraravtalur eru vorðnar kjarnin í økismenningarpolitikkinum. Nýggja samgongan nevnir ikki beinleiðis Suðuroynna í samgonguskjalinum, men hevur hildið fast um at vilja skipa fyri einum økismenningarpolitikki. So møguleikin og avbjóðingin at leggja seg fremst í skipafylginum og vera við at leggja kósina fyri, hvussu øki kunnu mennast, er framvegis til staðar. Men Suðuroyggin hevði staðið sterkari at kunna taka av hesari avbjóðingini við at skipa seg í eina kommunu. Samstundis hevði ein kommunusamanlegging styrkt Suðuroynna, tí hon førir við sær sparing í útreiðslum til kommunalu umsitingina, sum hóast fíggjarliga sparing, hevði blivið sterkari. Við einari kommunu og harvið størri kommunukassa, er eisini betri grundarlag fyri at bjóða dygdargóðar kommunalar tænastur. At leggja verandi kommunur saman í eina vil leggja Suðuroynna frammalaga í skipafylginum av stórkommunum og harvið fremja tilgongdina at fáa fleiri ábyrgdarøki flutt út á økini og eina útjavningarskipan at tryggja fíggjarligu fortreytirnar. Hetta er ein týðandi liður í strembanini at fremja menning í oynni. <em type="bold">2. Uppskot til mannagongd </em>Hóast nøkur formlig viðurskifti skulu verða uppfylt í smb. við at kommunur leggja saman – hetta sambært lógina um sjálvbodna kommunusamanlegging (sí fylgiskjal 1) – so er tað sum so eingin serlig mannagongd, sum skal fylgjast í smb. við kommunusamanlegging. Vit hava grundað tilmælini um mannagongd í sambandi við kommunusamanlegging í Suðuroynni á royndir frá kommunusamanleggingum í Føroyum, Danmark, Norra og Íslandi – sí eisini kelduyvirlitið aftast í arbeiðsritinum. <em type="bold">2.1. Skjót tilgongd </em>Tá farið verður undir eina tilgongd fram ímóti kommunusamanlegging, vísa royndir aðrastaðni, at tað hevur týdning, at tilgongdin verður lutfalsliga skjót, soleiðis at tað ikki kemur stígur í áhugan og felags gonguna hjá kommunustýrunum, áðrenn endalig avgerð skal takast. At tað ikki ber til at drála, liggur eisini í tí, at tá ið partarnir hava samst um at fara undir tilgongdina, verður lok lagt á kommunukassarnar. Tá ber ikki til at fara undir nýggjar verkætlanir og íløgur. Av tí sama so ber ikki til at hava ov langa tíð ímillum, at lok er lagt á teir sjey kassarnar, og til lokið verður lyft á tí felags kassanum, ið kemur í staðin. Vit mæla til eina skjóta tilgongd, har málið verður neyvt viðgjørt og lýst av einum arbeiðsbólki, sum so leggur tilmælið fyri kommunurnar til støðutakan. Tað er av avgerandi týdningi fyri tilgongdina, at tað gongur stutt tíð frá tí, at tilgongdin verður byrjað, til eitt uppskot liggur klárt til støðutakan. Arbeiðið í arbeiðsbólkinum eigur ikki at taka meira enn 4 mánaðir – og um byrjað verður t.d. 8. oktober 2008, so eigur eitt úrslit liggja klárt til støðutakan í februar 2009. <em type="bold">2.1.1. Kommunurnar seta gongd á </em></p>
<p type="listitem">Fyrsta stigið í tilgongdini fram ímóti einari kommunu er, at verandi kommunustýri taka undir  við,  at  Suðuroyggin  gerst  ein  kommuna  –  taka  undir  við  at  tilgongdin  fram  ímóti  einari  kommunu byrjar. Mælt verður til at taka avgerðina um at fara undir tilgongdina longu nú, so  tað er greitt fyri teimum, sum stilla upp, at kommunustýrini, ið vald verða í november, kunnu  væntast bert at sita eitt skiftisár, meðan arbeiðið at leggja saman til Suðuroyar kommuna fer  fram.1    Álit hevur týdning  Royndir  vísa,  at  tað  hevur  stóran  týdning  fyri  tilgongdina,  at  allir  partar  byggja  upp  eitt  sínámillum  álit.  Ein  týðandi  partur  av  tilsøgnini,  sum  skal  seta  gongd  á  tilgongdina  til  Suðuroyar  kommunu,  er  sostatt  eisini,  at  kommunurnar  hava  álit  hvør  á  øðrum.  Serliga  tá  umræður  fíggjarliga  bindingar  fyri  eina  komandi  kommunu,  er  neyðugt,  at  kommunurnar  hava álit hvør á øðrum. Fyri at vísa vilja til at náa einum felagsmáli, er tað tí eisini neyðugt, at  kommunurnar  binda  seg  til  ikki  at  fara  undir  nýggjar  stórar  íløgur,  sum  koma  at  binda  og  avmarka fíggjarliga rásarúmið hjá komandi kommunu.    2.2. Arbeiðsbólkur verður settur  Til at fyrireika tilgongdina fram ímóti einari kommunu, verður settur ein arbeiðsbólkur, sum  ger uppskot um tilgongd, sum kommunustýrini góðtaka.    Uppgávan hjá arbeiðsbólkinum fevnir m.a. um:</p>
<p type="listitem">At gera arbeiðsætlan fyri tilgongdina</p>
<p type="listitem">At  gera  ætlan  fyri  leypandi  kunning  til  kommunustýrislimir  og  borgarar  í  oynni  í sambandi við tilgongdina</p>
<p type="listitem">At lýsa fíggjarstøðuna hjá verandi kommunum</p>
<p type="listitem">At gera uppskot til nýggjan bygnað fyri Suðuroyar kommunu</p>
<p type="listitem">At gera uppskot til hvussu tær føstu deildirnar (Roknskapar- og fíggjardeild, Teknisk deild, og Sosial deild) kunnu samskipast og verða lagdar saman 1  Tað  ber  væl  til  at  bíða  og  lata  nývaldu  kommunustýrini  taka  hetta  stig  aftaná  valið.  Men  frægast  er  at  taka avgerð  fyri  valið  um  at  fara  undir  tilgongdina  at  leggja  saman,  um  breið  semja  er  í  verandi  kommunustýrum.</p>
<p type="listitem">Annars er vandi fyri, at spurningurin verður politiseraður í valstríðnum, og tað kann gerast trupult at fáa semju í lag aftan á valið.</p>
<p type="listitem">At  fyrireika  stovnanina  av  eini  Menningardeild  (sum  verður  stovnað  beinanvegin, sáttmáli er undirskrivaður)</p>
<p type="listitem">At skipa fyri búmerkjakapping – búmerkið til Suðuroyar kommunu.</p>
<p type="listitem">At  gera  uppskot  til  sáttmála  um  sjálvbodna  kommunusamanlegging  í  Suðuroynni (uppskot, sum til ber at arbeiða víðari við, er lagt við sum skjal).</p>
<p type="listitem">At  samskipa  og  fyrireika  fólkaatkvøður  at  vera  samstundis  í  kommununum  um sáttmála, sum kommunustýrini í oynni taka undir við.</p>
<p>Tað hevur týdning í sambandi við kunningina, at tilfar frá arbeiðsbólkinum er skrivað og skipað, soleiðis at tað er greitt sett upp og lætt at skilja. <em type="bold">Arbeiðsbólkurin </em>Arbeiðsbólkurin er mannaður við kommunustjórunum/-skrivarunum í kommunum í oynni og telur sostatt sjey limir. Ein samfelagsfrøðingur á Granskingardeplinum fyri Samfelagsmenning verður settur sum samskipari av arbeiðsbólkinum. Arbeiðsbólkurin eigur í tann mun tað er neyðugt at draga inn ráðgeving uttanífrá, soleiðis t.d. at royndir aðrastaðni úr landinum eisini kunnu brúkast í tilgongdini í Suðuroynni. <em type="bold">2.2.1. Øll skulu við </em></p>
<p>Tá sjey kommunur skulu leggjast saman til eina kommunu, hevur tað týdning at <span type="quote">“øll eru við”</span> í tilgongdini, at øll hava eigarakenslu til tilgongdina, og at øll kenna seg á jøvnum føti við hinar partarnar í tilgongdini. Av somu orsøk er arbeiðsbólkurin mannaður við umboðum úr øllum kommununum, men harumframt er tað eisini av stórum týdningi, at arbeiðsbólkurin ber góða og greiða kunning til kommunustýrislimirnar, sum eru tann politiski parturin í tilgongdini. <em type="bold">2.3. Fólkaatkvøða og sáttmáli </em>Tá arbeiðsbólkurin hevur lagt sítt tilmæli fyri kommunurnar, og kommunustýrini hava góðtikið tilmælið, verður farið undir at kunna borgaran í Suðuroynni um tilmælið og tilgongdina fram ímóti Suðuroyar kommunu. Tað hevur týdning, at kunningin er neyv og greið og fevnir um allar partar av tilgongdini í sambandi við kommunusamanleggingina. </p>
<p>Sáttmálin um kommunusamanlegging, sum kommunustýrini hava góðtikið, verður sendur í hvørt hús í oynni, umframt at sáttmálin verður lagdur fram á almennu kunningarfundunum í oynni. Ein dagur fyri fólkaatkvøðu um kommunusamanlegging verður ásettur. Fólkaatkvøðan verður um sáttmálan, og fer fram í øllum kommununum sama dag. <em type="bold">3. Tíðarætlan </em>Skotið verður upp, at arbeiðið í arbeiðsbólkinum byrjar 8. oktober 2008. Skotið verður upp, at tíðarætlanin verður hendan: <em type="bold">Uppskot til tíðarætlan </em>Vika 41-42 </p>
<p>Kommunustýrini seta gongd á arbeiði</p>
<p xml:lang="vep">Vika 43-44</p>
<p>Arbeiði í arbeiðsbólkinum</p>
<p xml:lang="vep">Vika 45</p>
<p>Kunning til kommunustýrini/kunningarferð (samskipað við ferð í sambandi við Vakstraravtaluna)</p>
<p xml:lang="vep">Vika 46-51</p>
<p>Arbeiði í arbeiðsbólkinum</p>
<p xml:lang="vep">Vika 2</p>
<p>Kunning til kommunustýrini</p>
<p xml:lang="vep">Vika 3-5</p>
<p>Arbeiði í arbeiðsbólkinum</p>
<p xml:lang="vep">Vika 6</p>
<p>Endalig kunning til kommunustýrini</p>
<p xml:lang="vep">Vika 7-9</p>
<p>Kunning til borgaran (almennir fundir og skriv í hvørt hús)</p>
<p xml:lang="vep">Vika 10</p>
<p>Fólkaatkvøða</p>
<p xml:lang="olo"><em type="bold">Fylgiskjal </em><em type="bold">1: </em></p>
<p><em type="bold">Brot </em><em type="bold">úr </em><em type="bold">lógini </em><em type="bold">um </em><em type="bold">sjálvbodna </em><em type="bold">kommunusamanlegging </em><em type="bold">§ 4. </em>Áðrenn avtalur um kommunusamanleggingar verða góðkendar av landsstýrismanninum sambært § 5, skal semja í minsta lagi vera um: 1) kommununavnið, har heitið <span type="quote" xml:lang="swe">"kommuna"</span> skal vera ein partur av navninum, 2) staðseting um, hvar og hvussu kommunustýrið finnur sær sæti, 3) mannagongd um samanlegging av fyrisiting, 4) uppgerð av ognar- og fíggjarviðurskiftum, 5) tíðarfesting um, nær samanleggingin skal vera fullførd, og 6) um staðbundnar nevndir skulu verða settar. </p>
<p><em type="bold">Fylgiskjal 2: Uppskot til sáttmála um sjálvbodna kommunusamanlegging í Suðuroynni </em><em type="italic"></em></p>
<p>Sáttmáli um sjálvbodna samanlegging av</p>
<p>Fámjins Kommunu,</p>
<p xml:lang="olo">Hovs Kommunu,</p>
<p>Hvalbiar Kommunu,</p>
<p xml:lang="olo">Porkeris Kommunu,</p>
<p>Sumbiar Kommunu,</p>
<p>Tvøroyrar Kommunu og</p>
<p xml:lang="olo">Vágs Kommunu.</p>
<p>Millum undirritaða</p>
<p>Fámjins Kommuna 870 Fámjin og medundirritaðu</p>
<p>Hovs Kommuna 860 Hov,</p>
<p>Hvalbiar Kommuna 850 Hvalba,</p>
<p xml:lang="est">Porkeris Kommuna 950 Porkeri,</p>
<p>Sumbiar Kommuna 970 Sumba,</p>
<p>Tvøroyrar Kommuna 800 Tvøroyri og</p>
<p>Vágs Kommuna 900 Vágur er í dag gjørdur hesin</p>
<p>S Á T T M Á L I um sjálvbodna samanlegging av kommununum frá 1. januar 2010 at rokna og um samstarv frá 1. apríl 2009 til samanleggingardagin. <em type="bold">§ 1. Inngangur </em></p>
<p>Kommunurnar í Suðuroy, Fámjin, Hov, Hvalba, Porkeri, Sumba, Tvøroyri og Vágur, hava við hesum sáttmála gjørt av at ganga saman í eina kommunu, soleiðis at samanleggingin fær gildi frá 1. januar 2010, tá ið eitt felags valt kommunustýri fer at hava ábyrgdina og umsitingina av samanløgdu kommununi. 2.</p>
<p>Høvuðsgrundgevingarnar fyri samanleggingini eru hesar: - at kommunurnar skulu gerast betur førar fyri at veita borgarunum eina góða tænastu - at samskipa umsitingina og raksturin av kommununum - at kommunurnar er betur førar fyri at taka av nýggjum avbjóðingum í framtíðini, herundir menning av oynni sum heild - at samskipa íløgurnar, so at betri nytta fæst burtur úr íløgum, og at forða fyri óneyðugum íløgum - at skapa betri karmar fyri øktum virksemi í økinum. 3.</p>
<p>Við samanleggingini leggja allir partar stóran dent á, at tænastan og kostnaðurin verður tað sama hjá øllum borgarum í kommununi. 4.</p>
<p>Kommunustýrini í oynni hava samstundis tikið avgerð um, at kommunurnar frá 1. apríl 2009 at rokna fara undir tætt og miðvíst samstarv. 5.</p>
<p>Endamálið við hesum samstarvi er at fyrireika sjálva samanleggingina og at skipa soleiðis fyri, at borgarar í báðum kommununum frá 1. apríl 2009 skulu gerast tilvitaðir um, at kommunurnar leggja saman, eftir at verandi og stytta valskeið er lokið. 6.</p>
<p>Skipað verður fyri vali til nýggju kommununa 10. november 2009. 7.</p>
<p>Samstarvið verður skipað, so at dagligu fyrisitingarnar samstarva sum mest. 8.</p>
<p>Tær avgerðir, sum eftir galdandi lóg og øðrum forskriftum skulu takast av einum kommunustýri, verða framvegis tiknar av hvørjari kommunu sær, men partarnir ásanna samstundis, at ein fyritreyt fyri, at samanleggingin kann virka sum ætlað, er, at kommunurnar í skiftistíðini ikki gera nýggjar kommunalar íløgur ella binda seg til nýggj lán. 9.</p>
<p>Undir hesum fortreytum og samsvarandi ásetingunum í løgtingslóg nr. 77 frá 8. mai 2001 um sjálvbodnar kommunusamanleggingar, verður hesin sáttmálin gjørdur: <em type="bold">§ 2. Sjálvboðin kommunusamanlegging </em></p>
<p>Kommunurnar í Suðuroy, Fámjin, Hov, Hvalba, Porkeri, Sumba, Tvøroyri og Vágur,verða lagdar saman til eina kommunu frá 1. januar 2010 at rokna. <em type="bold">§ 3. Navn og leiðsla </em></p>
<p>Navnið á samanløgdu kommununi er</p>
<p><em type="bold">Suðuroyar Kommuna </em>. 2. </p>
<p>Kommunustýrið í Suðuroyar Kommunu hevur sæti í Hovi. 3.</p>
<p>Suðuroyar Kommuna verður stýrd av einum stýri, sum verður valt fyrstu ferð á kommunuvali 10. november 2009. 4.</p>
<p>Kommunustýrið í Suðuroyar Kommunu skal hava 11 limir. 5.</p>
<p>Kommunustýrisskipan og fundarskipanin í kommununum verða gjørdar soleiðis, at hesar fyriskipanir eru samlíkar samanleggingardagin. 6.</p>
<p>Nýggja kommunustýrisskipanin og fundarskipanin verða galdandi fyri Suðuroyar Kommunu og koma í gildi 1. januar 2010. <em type="bold">§ 4. Samstarv fram til samanleggingardagin </em></p>
<p>Frá 1. apríl 2009 fara kommunurnar undir fyrisitingarligt samstarv. <em type="bold">§ 5. Fíggjarætlan </em></p>
<p>Fyri restina av fíggjarárinum 2009 virka kommunurnar undir hvør sínari fíggjarætlan, soleiðis sum samtyktar í 2008. 2.</p>
<p>Fyri fíggjarárið 2010 gera kommunurnar eina felags fíggjarætlan fyri Suðuroyar Kommunu, sum verður góðkend av teimum kommunustýrunum, ið samtykkja í hesum sáttmála. <em type="bold">§ 6. Samráðingarumboð </em></p>
<p>Umboð fyri einstøku kommununa hevur rætt at møta á nevndarfundi í einhvørjari kommunu í Suðuroy. 2.</p>
<p>Kommunurnar binda seg at hoyra umboðini undir nevndararbeiðnum. Umboðini hava ikki atkvøðurætt. 3.</p>
<p>Hesar ásetingar koma í gildi 1. apríl 2009. <em type="bold">§ 7. Kommunalar verkætlanir </em></p>
<p>Kommunal arbeiði, sum er byrjað í kommunum áðrenn 8. oktober 2008, skulu gerast liðug. <em type="bold">§ 8. Mannagongd viðvíkjandi fyrisiting </em></p>
<p>Kommunala fyrisitingin hevur sæti í Hovi. 2.</p>
<p>Øll starvsfólk hjá núverandi kommunum koma í starv hjá samanløgdu kommununi. 3.</p>
<p>Nýggj starvsfólkareglugerð skal samtykkjast í samanløgdu kommununi. 4.</p>
<p>Allar journalir hjá núverandi kommunum verða lokaðar 31. desember 2009. Nýggj journal verður stovnað 1. januar 2010, har gangandi mál verða latin upp aftur. <em type="bold">§ 9. Uppgerð av ognar- og fíggjarviðuskiftum </em></p>
<p>Við samanleggingardegnum sum skeringsdegi verður ein uppgerð gjørd yvir allar ognir og alla skuld hjá hvørjari kommunu sær. 2.</p>
<p>Við støði í hesi uppgerð, sum verður framd eftir vanligum roknskaparreglum, verður gjørd ein byrjanarfíggjarstøða pr. 1. januar 2010 fyri Suðuroya Kommunu. 3.</p>
<p>Byrjanarfíggjarstøðan hjá Suðuroyar Kommunu skal fevna um allar ognir og alla skuld, sum kommunurnar hava 1. januar 2010, burtursæð frá neyðugum tillagingum viðvíkjandi møguligum millumrokningum millum kommunurnar uppgerðardagin. 4.</p>
<p>Nevndu uppgerðir og byrjanarfíggjarstøða skulu eisini góðkennast av kommunustýrinum í Suðuroyar Kommunu, og uppgerðirnar skulu grannskoðast av grannskoðaranum í kommununi. <em type="bold">§ 10. Staðbundnar nevndir </em></p>
<p>Staðbundnar nevndir verða settar í samband við samanleggingina. <em type="bold">§ 11. Gildiskoma </em></p>
<p>Hesin sáttmáli kemur í gildi, tá ið hann er undirskrivaður av øllum pørtum. Sáttmálin er bindandi og kann ikki sigast upp av nøkrum parti. Sáttmálin verður undirskrivaður í átta eintøkum, harav hvør kommuna fær sítt eintak, meðan eitt eintak verður sent Føroya Landsstýri til varðveitslu. <em type="bold">§ 12. Góðkenning </em></p>
<p>Hesin sáttmáli er treytaður av góðkenning frá landsstýrismanninum í kommunumálum samsvarandi <em type="bold">§ 4 </em>, stk. 1 í løgtingslóg nr. 77 frá 8. mai 2001. tann xx. februar 2009 </p>
<p>Fámjins Kommuna nn borgarstjóri</p>
<p>Hovs Kommuna nn borgarstjóri</p>
<p>Hvalbiar Kommuna nn borgarstjóri</p>
<p>Porkeris Kommuna nn borgarstjóri</p>
<p>Sumbiar Kommuna nn borgarstjóri</p>
<p>Tvøroyrar Kommuna nn borgarstjóri</p>
<p>Vágs Kommuna nn borgarstjóri</p>
<p><em type="bold">Kelduyvirlit </em>Her er eitt yvirlit yvir ymiskar keldur í smb. við royndir frá og kjak um kommunusamanlegging í Føroyum, Danmark, Norra, og Íslandi. Partar av hesum tilfari er grundarlag undir hesum arbeiðsriti. <em type="bold">Nakrar føroyskar keldur </em><span type="quote" xml:lang="eng">“A Bottom-up Solution to Municipal Amalgamation in the Faroes”</span>, Dennis Holm, Føroyskt Lógarrit. Vol. 6. No. 3. Mai 2007. <span type="quote" xml:lang="eng">”Future Challenges to Small Municipalities : The Cases of Iceland, Faroe Islands and Åland Islands”</span>, Gestur Hovgaard, Gretar Thor Eythorsson og Katarina Fellman, Nordregio, Stockholm 2004. <span type="quote">“Kjakið um kommunusamanlegging manglar innihald”</span>, Dennis Holm: Kronikkur í Dimmalætting 12. des. 2006. <span type="quote">“Kommunusamanlegging - hvat siga suðringar?”</span>, Dennis Holm og Bjarni Mortensen, , Arbeiðsrit 7, Granskingardepilin fyri Økismenning 2004. <span type="quote" xml:lang="isl">“Nýggj kommunuskipan - Niðurstøður og tilmæli, Táttur II”</span>, Kommununevndin sept. 1998. <em type="bold">Nakrar danskar keldur </em><span type="quote" xml:lang="dan">“De små kommuner – de er ikk’ så ringe endda?”</span>, Mouritzen, Poul Erik, AKF, nov. 1999. <span type="quote" xml:lang="dan">“Erfaringer med kommunesammenlægning – de første fem eksempler”</span>, </p>
<p xml:lang="nob">Kommuneinformation, Kommunernes Landsforening, 2004 "Kommunesammenlægning –</p>
<p xml:lang="dan">Erfaringer fra</p>
<p xml:lang="isl">Kalundborg og</p>
<p xml:lang="nob">Hvidebæk",</p>
<p xml:lang="nno">Kommuneinformation, marts 2002. <span type="quote" xml:lang="dan">”Kommunesammenlægningens første år bedømt af borgerne på Bornholm”</span>, Ulrik Kjær og Leif Olsen, AKF Forlaget, okt. 2004. <span type="quote" xml:lang="dan">”Kommunestyrets fremtid”</span>, en antologi redigeret af Rolf Norstrand og Nils Groes, AKF Forlaget, okt. 2001. <span type="quote" xml:lang="dan">”Kommunestørrelse og lokalt demokrati”</span>, Ulrik Kjær og Poul Erik Mouritzen (red.), Syddansk Universitetsforlag 2003. Procesguide for kommunesammenlægning, Kommunernes Landsforening, sept. 2004 <em type="bold">Nakrar norskar keldur </em><span type="quote" xml:lang="dan">“Er det størrelsen det kommer an på?”</span>, Sissel Hovik og Trine Monica Myrvold, prosjektrapport 2001:8, NIBR 2001. <span type="quote" xml:lang="nno">“Kommunestruktur og regional samfunnsutvikling”</span>, Jørgen Amdam, Johan Barstad, Lars Halvorsen og Geir Tangen, Forskingsrapport 52, Møreforskning Volda 2003. <span type="quote" xml:lang="nno">”Kommunestruktur på Søre Sunnmøre -Kommunale tenester og økonomi”</span>, Inge Dyrhol, Arbeidsrapport nr. 158 Møreforsking Volda 2004. <span type="quote" xml:lang="nob">”Smått og godt – om de minste kommunenes evne til å imøtekomme generalistkommunekravet. En kunnskapsoversikt og indikatordiskusjon”</span>. Trine Monica Myrvold, prosjektrapport 2001:1, NIBR 2001. <em type="bold">Nakrar íslendskar keldur </em>”Kommunindelningspolitik </p>
<p xml:lang="eng">Island:</p>
<p xml:lang="nob">Staten,</p>
<p xml:lang="deu">Kommunen</p>
<p xml:lang="swe">Och</p>
<p xml:lang="nno">Folket</p>
<p xml:lang="rmn">Om</p>
<p xml:lang="nob">Kommunsammanslagningar”, Gretar Thor Eythorsson, Goteborgs universitet, CEFOS, 1998.</p>
</body></document>
