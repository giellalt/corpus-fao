<document xml:lang="fao" id="no_id"><header><title/><genre code="science"/><author><unknown/></author><year>2013</year><wordcount>477</wordcount><conversion_status type="standard"/><availability><license type="standard"/></availability><origFileName>oddagrein_flr-vol-8-no-1-2013.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p type="listitem">8 FLR (2013)</p>
<p type="listitem">5</p>
<p>Oddagrein / Editorial</p>
<p><em type="bold">Oddagrein </em></p>
<p><em type="bold">Kári á Rógvi, ritstjóri </em></p>
<p type="listitem">Fróðskaparsetur Føroya hevur nú boðið út master A. í løgfrøði. Við hesum stigi  er komið á mál hjá okkum, sum í síni tíð stovnaðu felagið Føroysk Juralesandi  og felagið Føroyskt Lógar Rit.   Vit skipaðu okkum í feløg at menna føroyska løgdømið og stevna fram ímóti  gransking og frálæru grundaðum í føroyskari lóg og føroyskum viðurskiftum.   Seinastu árini hevur eydnast okkum at boðið út skeið á master stigi, sum eru  góðskrivaði sum partur av M.A. í stjórnmálafrøði á Fróðskaparsetrinum, sum  partur av cand. jur. á Københavns Universitet og øðrum donskum lærustovnum,  og sum nú eru grundstøði undir egnu M.A. í løgfrøði á Fróðskaparsetrinum.   Um somu tíð hevur Grundskeið í lóg vunnið sær sætið sum karmurin um løgliga  skipaða fyrisiting í Føroyum; umleið 600 fólk hava tikið hetta skeið, sum á bachelor  stigi gevur innføring í háttalag hjá lógkønum og letur upp høvi at samskifta við  tey lógkønu og lesa lógkønar heimildir. Saman við grundleggjandi fyrisitingarlóg,  1-ára diplom í almannafyrisiting og øðrum tiltøkum, hevur eydnast okkum at  leggja ávíst løgfrøðiligt støði undir føroyska fyrisiting – bæði fyri lesandi á ymsu  samfelagsligu útbúgvingunum og fyri fólk við øðrum førleikum í privatari og  almennari fyrisiting.     Framgongdin á so mongum økjum hevur tó verið til ávísan bága fyri lógarritið.  Síðani 2007 hevur felagið ikki megnað at givið út ritið. Í hesum sama tíðarskeiði  er eydnast at geva út lærubøkur, at vinna føroyskum lógkønum innivist í donskum  og altjóða útgávum, og mangar góðar uppgávur um føroyska lóg eru latnar inn  á Fróðskaparsetrinum og aðrastaðni, so framleiðslan av viðkomandi tilfari er  økt hesi árini. Men tíverri var ikki millum hesi avrit tann áhaldandi útgávan av  FLR.   Tí er okkum stór gleði, at vit nú fara undir aftur at geva út greinir um føroysk  viðurskifti grundað á gransking og undirvísing í Føroyum, umframt annað tilfar  viðkomandi fyri føroyska løgdømið.    Felagið Føroyskt Lógar Rit hevur givið seg upp til Fróðskaparseturs og latið  Setrinum bæði fæ og tilfar í varðveitslu. Vit vænta tí at síggja greinasavnið á  støðlað á www.flr.fo og www.setur.fo/flr og framtíðar útgávur okkara fara helst  at vera árliga í prentlíki og leypandi teldutøkar.   Eftir er so bert at møta tvinnanda avbjóðingum. Fyrra er tilfar, sum man fara at  ganga væl, tí ásett er fyri master í løgfrøði, at tey lesandi skulu skriva útgávuverda  grein sum part av útbúgvingini, og mangar frálíkar uppgávur eru longu skrivaðar 6</p>
<p type="listitem">8 FLR (2013)8 FLR (2013) – 8 Faroese LR (2013)á høgum stigi, umframt at mangir gløggir løgfrøðingar hava áhuga fyri føroyskum  viðurskiftum. Seinna avbjóðingin er at skipa fyri. Ætlanin var frá byrjan, at lesandi  skuldu vera drívmegin hjá lógarritinum, eins og vit kenna í enskmæltum londum  og í Ísland.   Vit ið fegnast um tey higartil náddu málini heita tí við hesum á næsta ættarlið  av lógkønum um at seta sær nýggj mál fyri Føroyskt Lógar Rit.</p>
</body></document>
