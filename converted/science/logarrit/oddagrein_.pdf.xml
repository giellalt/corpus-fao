<document xml:lang="fao" id="no_id"><header><title/><genre code="science"/><author><unknown/></author><wordcount>263</wordcount><conversion_status type="standard"/><availability><license type="standard"/></availability><origFileName>oddagrein_.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p type="listitem">1 FLR (2006)</p>
<p>Føroyskt Lógar Rit (Faroese Law Review) vol. 6 no. 1 – 2006</p>
<p><em type="bold">Kári á Rógvi, ritstjóri </em></p>
<p><em type="bold">Áhugi fyri stjórnarskipan </em></p>
<p>Í lógarritinum hesuferð eru tríggjar greinir um uppskotið um stjórnarskipan Føroya umframt sera áhugaverda greining av verandi skipan.</p>
<p>Við hesum hava vit av álvara sett ferð á orðaskiftið um framtíðar føroysk stjórnarviðurskifti.</p>
<p>Uppskotið um stjórnarskipan Føroya er ætlað at betra stýrislagið, loysa ríkisrættarliga knútin, leggja hornastein undir føroyskan samleika og skipa fólkaræðisliga orðaskiftið.</p>
<p>Orðaskiftið um stjórnaskipan Føroya eigur tí at snúgva seg um hesar stóru spurningar. Greiningar av verandi skipan og tilmæli um framtíðar stjórn er av altórum týdningi.</p>
<p>Millum stóru stjórnarligu landnámini í uppskotinum eru mannarættindi orðað á føroyskum á fyrsta sinni, betraðar lóggávumannagondir við millum øðrum kravdum hoyringum og møguleika fyri fólkaatkvøðu og tjóðskaparlig semja um Føroyar sum land, føroyingar sum tjóð og mannagongd fyri framtíðar broyting í ríkisrættarligu støðuni.</p>
<p>Stjórnarskipan Føroya skipar tað fólkaræðiliga orðavalið, stovnar og mannagongdir. Stjórnarskipan Føroya kemur í staðin fyri løgtingslóg um stýrisskipan, og skapar harvið betri karmar um allar framtíðar lógir í Føroyum.</p>
<p>Tim Murphy, ið kennir lóg á háskúlanum á Akuroyri Norðlandinum, hevur tikið upp spurningin um onnur rættindi. Jonas Landstad Fjeldheim, lovandi norskur lógkønur, viðger javnrættindi, og Rúni Rasmussen, ágrýtni skrivari stjórnarskipanarnevndarinnar, greiðir frá um stjórnarstevnu í hesum høpi. At enda tekur formaður uttanlandsnevndar løgtingsins til orðanna um handilssáttmála Føroya við Ísland, hvussu hesin av røttum átti at verið hagreiddur á tingi.</p>
<p>Við hesum er verulig gongd komin á fakliga orðaskiftið um stjórnarskipan Føroya, og eru fleiri aðrar greinir við støði í uppskotinum um skipanina fráboðaðar ritinum.</p>
<p>Latið orðaskiftið halda fram!</p>
</body></document>
