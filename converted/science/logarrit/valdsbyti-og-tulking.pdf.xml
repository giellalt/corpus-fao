<document xml:lang="fao" id="no_id"><header><title/><genre code="science"/><author><unknown/></author><wordcount>547</wordcount><conversion_status type="standard"/><availability><license type="standard"/></availability><multilingual/><origFileName>valdsbyti-og-tulking.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p type="listitem" xml:lang="deu">1 FLR (2005)</p>
<p xml:lang="eng">Føroyskt Lógar Rit (Faroese Law Review) vol. 5 no. 1 – 2005</p>
<p><em type="bold">Bárður Larsen, ritstjóri </em></p>
<p><em type="bold">Valdsbýti og tulking av stjórnarlógum </em></p>
<p>Við hesi útgávu verður hol sett á fimta árgangin av Føroyskum Lógar Riti. Í seinastuni hevur gingið heldur striltið at fáa tilfar til vega, og er hetta orsøkin til, at fyrsta útgávan av árgangi 2005 ikki kemur fyrr enn nú, árið er farið at halla. Ritið kann tó ikki dúva upp á, at limirnir í ritstjórnini lata allar greinarnar, ella at mesta tilfarið stavar frá einstøkum tiltøkum sum ráðstevnum og líknandi. Einum riti sum lógarritinum verður bara lív lagað, um støðugur áhugi er millum føroyskar løgfrøðingar at framleiða og lata ritinum tilfar, og júst her liggur trupulleikin framvegis, tí tað tykist ikki liggja til føroyskir løgfrøðingar at skriva um løgfrøði.</p>
<p>Í ritinum hesa ferð eru tríggjar greinar, og sum so mangan mala evnini um politikk, søgu og stjórnarrætt.</p>
<p>Rúni Rasmussen hevur forvitnisliga grein um valdsbýtislæruna, ið fyrr er prentað sum partur av Fyrra Flaggdagsáliti. Rúni fer heilt aftur til politiskt-heimspekiligu røturnar hjá hesi læru og fylgir henni síðan fram í tíð og vísir við døminum seinna stýriskipanarlógin á, hvussu óheppið tað er, tá hugtøk og lærur fáa sjálvsagda virðing og óumhugsað og óhóskandi verða nýtt í øðrvísi samanhangi.</p>
<p>Zakarias Wang er helst fremsti kennari av stjórnarsøgu Føroya á lívi í dag. Fyrr hevur Zakarias skrivað mikið um, at Føroyar og Grønland av røttum mugu metast sum partar av gamla Noregs Ríki heldur enn verandi Danmarkar Ríki. Í greinini hesa ferð tekur Zakarias eitt skilt, men kortini øðrvísi, evni upp, har hann grundgevur fyri, at Kongslógin frá 1665 ongan rætt hevði sum stjórnarlóg. Sambært Zakariasi vóru røttu stjórnarlógirnar fyri Danmarkar og Noregs Ríki, stjórnarlógirnar, <em type="italic">sanctio pragmatica </em>, ið vóru samtyktar av stættunum í báðum ríkjunum í 1661/62. </p>
<p>Sambært upprunaligu ætlanini góvu hesar sonnu stjórnarskipanir als ikki kongi einaveldi í tí absolutta týdningi, ið seinni varð lagt í Kongslógina frá 1665; heldur var talan um svikaráð frá sjálvsóknum kreftum, ið onki mandat høvdu til at skipa hesi stjórnarviðurskifti. Hesi sjónarmið hjá Zakariasi eru óvanlig og søgufrøðiliga áhugaverd og áttu tí at vakt ans eisini uttan fyri føroysku landoddarnar.</p>
<p type="listitem">Triðju  greinina  hesa  ferð  hava  Birita  S.  Samuelsen  og  Gunn  Ellefsen  skrivað. 1 FLR (2005)</p>
<p type="listitem" xml:lang="koi">5</p>
<p xml:lang="nno">Oddagrein / Editorial</p>
<p>Evnið, tær báðar taka upp, er um heimarætt ella ríkisborgararætt og ásetingina í heimastýrislógini um at vera heimahoyrandi í Føroyum. Tær megna at vísa, at hugtakið „heimahoyrandi í Føroyum“ er meira samansett, enn tey flestu mugu geva sær far um. Serliga er áhugavert at lesa samanberingina við álendsku heimastýrisskipanina, ið vit kunnu læra nógv av, tá tað snýr seg um ríkisborgararætt og heimarætt.</p>
<p>Í sambandi við seinastu útgávu, FLR, Vol. 4, No. 3, mars 2005, vóru vit so óansin at gera eitt mistak í sambandi við greinina hjá Trinemiu Johannesen, „Offentlige fonde på Færøerne“. Prentsmiðjan kom at strika seinastu tvær síðurnar í greinini, og tá samskiftið millum prentsmiðjuna og ritstjórnina ikki var nóg gott, varð mistakið ikki rættað. Tí komu niðurstøðan og seinastu fýra reglubrotini áðrenn niðurstøðuna ikki við í tað prentaðu greinina, ið sostatt endaði uttan enda. Vit eru sera kedd av hesum mistaki og biðja høvund og haldarar halda okkum til góðar. Vantandi síðurnar í greinini „Offentlige fonde på Færøerne“ verða prentaðar til seinast í hesi útgávu.</p>
</body></document>
