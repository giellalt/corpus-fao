<document xml:lang="fao" id="no_id"><header><title/><genre code="admin"/><author><unknown/></author><wordcount>3019</wordcount><conversion_status type="standard"/><availability><license type="standard"/></availability><multilingual><language xml:lang="dan"/></multilingual><origFileName>frágreiðing-frá-føroya-landsstýri-til-st-sáttmála-um-rættindi-einstaklinga-ið-bera-brek.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision: 154948 $; </version></header><body><p>ALMANNAMÁLARÁÐIÐ</p>
<p><em type="bold">Ískoyti hjá Føroya Landsstýri til 2. og 3. frágreiðing hjá Danmark til ST-sáttmálan um rættindi einstaklinga, ið bera brek </em></p>
<p><em type="bold">Art. 1-4</em> </p>
<p>Viðvíkjandi innliman í føroyska lóggávu av Sáttmálanum um rættindi einstaklinga, ið bera brek (eftir hetta:  Sáttmálin),  hevur  danska  løgmálaráðið  gjørt  vart  við,  at  innliman  kann  hava  við  sær  eina skeiklan av valdsbýtinum millum dømandi og lóggevandi valdið. Løgmálaráðið hevur harafturat víst á,  at  hóast  Sáttmálin  ikki  er  innlimaður,  er  Sáttmálin  viðkomandi  rættarkelda  í  Danmark.  Føroya Landsstýri  tekur  undir  við  hesum  sjónarmiðum,  og  í  løtuni  eru  tí  ongar  ætlanir  um  at  innlima Sáttmálan í føroyska lóggávu.</p>
<p>Arbeitt verður tó áhaldandi við at menna allar tænastur og veitingar, ið viðvirka til, at persónar, ið bera brek, kunnu luttaka á jøvnum føti við øll onnur í samfelagnum. Í 2017 varð ein tænastupolitikkur gjørdur á almannaøkinum, sum meginfelag teirra, ið bera brek, MEGD, umframt m.a. áhugafeløgini Sinnisbati  og  Javni,  hava  verið  við  til  at  orðað.  Tænastupolitikkurin  ásetir  meginreglurnar,  sum tænasturnar  frameftir  skulu  skipast  og  veitast  eftir.  Úrslitið  av  tænastupolitikkinum  er  ein vælferðarlógarpakki  –  grundaður  á  brekpolitisku  meginreglur  Sáttmálans  um  kompensatión, javnviðgerð, geiraábyrgd og samhaldsfesti. Vælferðarlógarpakkin verður lagdur fyri Føroya Løgting í næstum.</p>
<p>Viðvíkjandi  einari  brekpolitiskari  virkisætlan  váttar  samgonguskjalið  hjá  landsstýrinum  frá  14. september 2019, at ein slík virkisætlan skal gerast fyri Føroyar. Arbeiðið er farið í gongd, og mett verður, at ein brekpolitisk virkisætlanin fyri Føroyar kann verða liðug innan 2021.</p>
<p><em type="bold">Art. 5</em> </p>
<p>Føroysk lóggáva ásetir ikki, at vantandi bústaðamøguleikar hjá persónum, ið bera brek, er at meta sum  mismunur.  Føroya  Landsstýri  viðurkennir  tó  rættin  hjá  teimum,  ið  bera  brek,  til  fjølbroyttar bústaðamøguleikar  á  jøvnum  føti  við  øll  onnur.  Hetta  kemur  m.a.  til  sjóndar  í  Bústaðapolitikki Landsins, ið leggur dent á, at bústaðamarknaðurin skal rúma øllum – eisini teimum, ið bera brek.</p>
<p>Tað sama er galdandi fyri atkomuviðurskifti yvirhøvur; lóggávan ásetir ikki, at vantandi atkoma er at meta sum mismunur, men arbeitt verður støðugt við at betra um atkomumøguleikarnar hjá teimum, ið bera brek.</p>
<p>Løgtingslóg nr. 63 frá 26. juni 2011 bannar mismuni á arbeiðsmarknaðinum orsakað av breki. Kærur um brot á løgtingslógina verða viðgjørdar av Javnstøðunevndini. Tá nevndin viðger kærur um brot á løgtingslógina,  skal  ein  persónur  umboðandi  MEGD  luttaka  undir  viðgerðini.  Í  løtuni  eru  ongar ítøkiligar ætlanir um at seta í gildi eina breiðari anti-diskriminatiónslóg at banna mismuni á øllum økjum orsakað av breki.</p>
<p>ALMANNAMÁLARÁÐIÐ</p>
<p><em type="bold">Art. 6.</em> </p>
<p>Saman við Nordisk Velfærdscenter skipaði Almannamálaráðið í 2017 fyri ráðstevnuni, Bryt Tabut. Ráðstevnan  varpaði  ljós  á  kynslívið  hjá  persónum,  ið  bera  brek,  umframt  kynsligan  ágang  móti persónum,  ið  bera  brek.  Fyrra  dagin  varð  evnið  lýst  í  einum  norðurlendskum </p>
<p><em type="bold">Art. 7</em> </p>
<p>Arbeitt verður miðvíst og áhaldandi við at menna og seta í verk átøk fyri at hjálpa børnum og ungum, ið bera brek. Í Føroyum eru fleiri almennar skipanir, ið hava sum endamál at tryggja børnum, ið bera brek, síni rættindi sambært Sáttmálanum. Nevnast kann heilsusystraskipanin (Gigni), ráðgeving til foreldur, skúlatilboð, frítíðartilboð, umlætting til foreldur umframt ymiskar aðrar stuðulsskipanir.</p>
<p><span type="quote">“Tann góða tilgongdin”</span>, ein tvørgeiraligur og tvørfakligur samstarvsleistur til familjur, ið hava børn við autismu, er partur av samgonguskjalinum. Ætlanin er, at hesin leistur skal víðkast til at fevna um allar familjur, ið hava børn við breki. Partur av hesum snýr seg um at geva familjum, ið hava barn við breki, málrættaða og dygdargóða ráðgeving á høgum fakligum stigi.</p>
<p>Nevnast kann harafturat álitið um sálarliga heilsu frá 2018, har tað m.a. verður mælt til at arbeiða fram ímóti, at børn og ung fáa betri fyritreytir fyri góðari sálarheilsu.</p>
<p><em type="bold">Art. 8</em> </p>
<p>Ein av høvuðsendamálunum  við  samskipandi  eindini, ið  varð sett á stovn á vári 2019, er at  skapa tilvitsku innanhýsis í føroysku stjórnarráðunum um skyldur Føroya sambært Sáttmálanum.</p>
<p>Sambært rundskrivinum um lógarsmíð skal eitt lógaruppskot lýsa, hvussu lógaruppskotið samsvarar við  Sáttmálan.  Í  nógvum  førum  kann  vera  trupult  at  meta  um,  hvørjar  avleiðingarnar  av  einum lógaruppskoti verða. Stjórnarskúlin, ið skipar fyri skeiðvirksemi fyri føroysku stjórnarráðini, hevur tí í heyst, í samstarvið við MEGD, skipað fyri skeiði, har endamálið var at betra um førleikarnar hjá starvsfólkum í stjórnarráðunum at meta um, hvussu eitt lógaruppskot samsvarar við skyldur Føroya sambært Sáttmálanum.</p>
<p><em type="bold">Art. 9</em> </p>
<p>Sambært  samgonguskjalinum  skulu  atkomuviðurskifti  á  útoyggj  betrast,  eins  og  umstøðurnar  hjá rørslutarnaðum í samferðsluni sum heild skulu raðfestast. Strandfaraskip Landsins (SSL) varðar av ferðaflutninginum kring landið – eisini sjóvegis millum oyggjarnar.</p>
<p>Í 2019 varð løgtingslóg um fólka- og farmaflutning broytt við tí endamáli at fáa lyftur í allar bussar, ið koyra millum bygdirnar í Føroyum. Sama ár varð bussleiðin sett í alment útboð aftur, og í hesum sambandi vórðu krøv sett til atkomumøguleikar hjá persónum, ið bera brek. Nýggi sáttmálin ásetir tískil,  at  allir  bussar  hjá  SSL  frameftir  skulu  hava  lyftu  soleiðis,  at  persónar  við  breki  hava  sama møguleika  at  nýta  almennu  busstænasturnar  sum  øll  onnur.  Hetta  er  eitt  stórt  framstig,  tí  árini frammanundan hava nærum eingir bussar hjá SSL havt lyftu.</p>
<p>ALMANNAMÁLARÁÐIÐ</p>
<p>SSL hevur eisini ferjur, ið tryggja eitt gott infrakervi millum meginlandið og útoyggjar. Flestu skipini eru tó gomul og hava onga lyftu. Talan er um lítlar ferjur, har tað ikki er møguleiki fyri at seta lyftu í. So hvørt sum skipini verða skift út, verða tey tó bygd eftir galdandi krøvum til lyftur o.a. soleiðis, at øll á jøvnum føti kunnu ferðast við SSL.</p>
<p>Viðvíkjandi  talgildari  atkomu  arbeiðir  Føroya  Landsstýri  í  løtuni  við  at  menna  ein  felags tænastuportal,  ið  skal  hava  atkomuligt  snið  sambært  altjóða  standardinum  WCAG2.  Verkætlanin, sum stovnurin <span type="quote">“Talgildu Føroyar”</span> stendur á odda fyri, er væl áleiðis, og í 2020 verður tað eftir ætlan byrjað at knýta tænastur hjá stovnum o.ø. í portalin. Tænasturnar fara tá at fylgja áður nevnda altjóða standardi.</p>
<p><em type="bold">Art. 14.</em> </p>
<p>Í frágreiðingini frá 2011 vísti Føroya Landsstýri á, at verandi reglur um tvingsil innan sosiala økið vóru spjaddar og sum heild ikki nøktandi. Partur av vælferðarlógarpakkanum, sum í næstum verður lagdur  fyri  </p>
<p>Verður løgtingslógaruppskotið samtykt eins og væntað, er hetta at meta sum eitt stórt framstig fyri rættartrygdina hjá teimum, ið eru fyri  tvingsilsinntrivum.</p>
<p><em type="bold">Art. 19</em> </p>
<p>Bústaðapolitikkur Landsins vísir til art. 19 í Sáttmálanum og ásetir, at persónar, ið bera brek, hava rætt til ein hóskandi bústað á jøvnum føti við øll onnur. Persónar við breki skulu sostatt ikki vera noyddir  til  at  búgva  í  serligum  bústøðum.  Yvirskipað  skilir  bústaðapolitikkurin  millum røktarbústaðir, sambýlir og búfelagsskapir.</p>
<p>Røktarbústaðir eru ætlaðir persónum, ið hava tørv á varandi røkt og støðugari hjáveru. Sambýlir eru sermerkt  við  sjálvstøðugum  íbúðum,  felagshøli  og  felags  virksemi  og  felagsskapi  út  yvir  vanligt grannalag, umframt møguligari røkt og viðgerð. Búfelagsskapir eru sermerktir við samanbygdum ella tættliggjandi sjálvstøðugum íbúðum við egnari inngongd og møguligum felagshøli. Búfelagsskapir eru ætlaðir persónum, sum  ikki hava eins  stóran tørv á sosialpedagogiskari  hjá og vegleiðing sum fólk á sambýlum.</p>
<p>Miðað verður altíð eftir, at ein persónur, ið megnar at liva í einum búfelagsskapi, ikki skal noyðast at búgva í einum sambýli, eins og ein persónur, ið megnar at liva á einum sambýli, ikki skal noyðast at liva í einum røktarbústaði o.s.fr.</p>
<p>Síðani 2013 er fólkatalið í Føroyum hækkað við umleið 7 %. Føroyski bústaðamarknaðurin er sum heild undir trýsti, og hetta merkist eisini á eftirspurninginum eftir vardum bústøðum. Síðani 2011 er talið av vardum bústøðum økt við 100 eindum. Sambært samgonguskjalinum hjá Føroya Landsstýri skal  ferð  setast  á  bygging  av  vardum  bústøðum.  Í  hesum  sambandi  hevur  landsstýrismaðurin  í bústaðamálum hevur sett ein arbeiðsbólk við breiðari umboðan frá almenna og privata geiranum at kanna, hvussu avbjóðingarnar á bústaðaøkinum best kunnu loysast. Væntast kann, at arbeiðsbólkurin, sum eisini skal taka støðu til vardar bústaðir, kemur við tilmæli sínum á vári 2020.</p>
<p>ALMANNAMÁLARÁÐIÐ</p>
<p>Síðani stovnanina í 2012, hevur almenna bústaðafelagið útvegað 333 leigubústaðir. Almannaverkið hevur  ávísingarrætt  til  5.  hvørja  íbúð  hjá  Bústøðum.  Íbúðirnar  verða  tillutaðar  borgarum,  sum annaðhvørt likamliga ella sálarliga hava varandi skert virkisføri, men sum hóast hetta megna at liva sjálvstøðugt í egnum bústaði.</p>
<p>Viðvíkjandi  stuðli til  einstaklingar, eru fleiri  stuðulsskipanir, ið  kunnu bøta um  møguleikarnar hjá teimum,  ið  bera  brek,  at  liva  eitt  sjálvstøðugt  lív.  T.d.  ber  tað  umvegis  Almannaverkið  til  at  fáa hjálparráð, hjálpitól, stuðul til avlamisbil og stuðul til bústaðarbroytingar.</p>
<p><em type="bold">Art. 24</em> </p>
<p>Mentamálaráðið  hevur  leingi  arbeitt  miðvíst  við  at  skapa  eitt  meira  fevnandi  umhvørvi  í  føroyska fólkaskúlanum og á ungdómsútbúgvingunum sum heild. Síðani 1997 hevur fólkaskúlalógin staðfest beinleiðis, at føroyski fólkaskúlin er fyri øll.</p>
<p>Seinastu  árini  hevur  Mentamálaráðið  saman  við  skúlunum  og  PPR  arbeitt  við  at  uppkvalificera neyðugan stuðul soleiðis, at øll børn og ung fáa eitt gott og kvalifiserað skúlatilboð í einum fevnandi skúlaumhvørvi.  Stuðulsskipanir  eru  lagaðar  til  eftir  tilmælum  frá  einum  arbeiðsbólki,  settur  av Mentamálaráðnum.  Arbeiðsbólkurin  hevur  víst  beinleiðis  á,  hvussu  stóran  týdning  ein  fevnandi føroyskur fólkaskúli hevur.</p>
<p>Fleiri  stuðulsskipanir,  ið  skulu  tryggja  inklusión,  eru  komnar  afturat  teimum  verandi,  eins  og neyðugar bygnaðarbroytingar eru gjøgnumførdar. Á ungdomsútbúgvingunum eru stovnað sertilboð</p>
<p type="listitem" xml:lang="dan">– sonevndar <span type="quote">“Serbreytir”</span> og <span type="quote">“Serflokkar”</span>.</p>
<p><em type="bold">Art. 25.</em> </p>
<p>Í Føroyum hava øll rætt til  ókeypis viðgerð í  sjúkrahúsverkinum.  Tannrøkt  hjá børnum  og ungum (undir  18  ár)  er  somuleiðis  ókeypis,  meðan  tannrøkt  hjá  vaksnum  partvís  er  fevnd  av  føroysku heilsutrygdarskipanini.</p>
<p>Í Føroyum eru 3 sjúkrahús við tilsamans 191 seingjarplássum. Landssjúkrahúsið liggur í Tórshavn, Klaksvíkar  Sjúkrahús  í  Klaksvík  og  Suðuroyar  Sjúkrahús  á  Tvøroyri.  Sjúkrahúsini  hava  fleiri sergreinir. Landssjúkrahúsið hevur ein skurðdepil, ein medisinskan depil, ein psykiatriskan depil, ein diagnostiskan  depil,  ein  bráðdepil  og  ein  fyrisitingardepil.  Harumframt  hevur  sjúkrahúsið  tilknýtt konsulentar  í  neyðugum  sergreinum.  Í  sjúkrahúsverkinum  eru  55  serlæknar,  54  læknar,  405 sjúkrarøktarfrøðingar,  32  fysioterapeutar  og  ergoterapeutar,  27  jarðarmøður  og  185  onnur heilsustarvsfólk. Harafturat verða sjúklingar ávístir til sjúkrahúsviðgerð í Danmark og øðrum londum, um viðgerðin ikki fæst í Føroyum.</p>
<p>Í Føroyum verður nógv gjørt fyri at betra um liviumstøðurnar hjá persónum, ið bera brek, soleiðis, at hesi kunnu liva longur og sum heild kunnu fáa eitt betri lív. Eingin yvirskipaður heilsupolitikkur er fyri  brekøkið,  men  fleiri  álit  eru  gjørd  á  ymsum  økjum,  sum  hvør  sær  seta  út  í  kortið,  hvussu liviumstøður  hjá  persónum,  ið  bera  brek,  kunnu  betrast.  Nevnast  kann  heildarætlanin  fyri diabetesviðgerð, ið varð latin landsstýrismanninum í 2013; menningarætlanin fyri sjúkrahúsverkið og tilmælið um samskipaða endurvenjing, ið varð handað í 2016; heildarætlanin fyri sálarliga heilsu, ið varð handað í 2018 og ætlanin um persónlagað medisin, ið varð handað í 2019. Alt ætlanir, ið koma við tilmælum á heilsuøkinum um, hvussu vit betra um liviumstøðurnar hjá persónum, ið bera brek.</p>
<p>ALMANNAMÁLARÁÐIÐ</p>
<p>Viðvíkjandi  atgongd  til  screening  fyri  lívmóðurhálskrabba  fáa  kvinnur,  ið  bera  brek,  innkalling  á jøvnum føti við aðrar kvinnur. Kvinnan finnur saman við kommunulækna sínum útav, nær og hvar kanningin verður gjørd. Kvinnur, ið bera brek, fáa boð um kanningarúrslitið á sama hátt sum aðrar kvinnur.</p>
<p>Í Primergeiranum veita heilsusystrar ungum ókeypis ráðgeving og upplýsing um kynsliga heilsurøkt og nøringarheilsurøkt. Eisini veita heilsusystrar serliga fosturtøkuráðgeving til ung, um tørvur er á tí, og møguleiki er eisini fyri samtalu og ráðgeving um heilsufaklig, sosial og sálarlig viðurskifti. Ung, ið bera brek, fáa ráðgeving um kynsliga heilsurøkt og nøringarheilsurøkt á jøvnum føti við onnur ung.</p>
<p>Í Føroyum verður stuðul til hoyritól veittur persónum, sum hava varandi niðursetta hoyrn og eru vístir til hoyritólaviðgerð av serlækna í oyra-, nøs- og hálssjúkum. Stuðul verður veittur, um hoyritólið er neyðugt fyri, at brúkarin kann vera í vinnu, um hoyritólið munandi bøtir um hoyrnina hjá brúkaranum, ella  um  hoyritólið  lættir  munandi  um  í  gerandisdegnum  hjá  brúkaranum.  Stuðul  verður  veittur  til talgild hoyritól, tinnitusmaskur, hørat, oyrnaproppar, hoyrivernd og fjarstýrarar.</p>
<p>Um tað er neyðugt hjá einum sjúklingi at verða fluttur við sjúkrabili ella øðrum flutningsfari frá sínum bústaði til eitt viðgerðarstað í Føroyum, verður hetta goldið av Sjúkrahúsverkinum. Flutningur skal fara  fram  við  tí  eftir  umstøðunum  bíligasta,  fullgóða  flutningsfarinum.  Umframt  hetta  fær  ein sjúklingur  eisini  goldið  flutning  til  viðgerð  uttanlands.  Um  sjúklingurin,  annaðhvørt  vegna lívshóttandi sjúku, ella vegna likamligt, sálarligt ella sosialt ófullføri, ikki er førur fyri at ferðast ella uppihalda  sær  einsamallur  undir  viðgerð  utt</p>
<p>Viðvíkjandi  atkomu  til  almennar  bygningar  í  Føroyum,  er  ásett  í  kunngerð,  at  atkomu-  og tilkoyringarøkir skulu gerast soleiðis, at persónar við rørslutarni kunnu nýta bygningin, hetta soleiðis, at persónar við rørslutarni skulu hava størri frælsi, rásarúm og trygd. Almennir bygningar skulu gerast og  innrættast  soleiðis,  at  teir  kunnu  nýtast  av  øllum  á  ein  nøktandi  hátt  við  atliti  at  trygd,  heilsu, atkomuviðurskiftum, viðlíkahaldi og reinhaldi. Nøktandi atkoma og atkomuviðurskifti fyri persónar við rørslutarni merkir, at persónar, ið eru rørslutarnaðir, kunnu javnmetast við onnur og hava natúrliga atgongd  til  bygningar  ætlaðir  almenninginum,  umhvørvið  kring  bygningin  og  at  ferðast  í bygninginum. Somuleiðis skulu hesi menniskju hava somu atgongd til hurðartelefonir, tilkalliskipanir og annars allar hentleikar og tilboð, sum eru ætlað almenninginum.</p>
<p><em type="bold">Art. 26.</em> </p>
<p>Sambært  tænastupolitikkinum  frá  2017  skulu  allar  tænastur,  ið  eru  undir  málsøkinum  hjá landsstýrismanninum í almannamálum, frameftir skipast við menning og endurmenning í huga. Hesar tænastur fevna m.a. um stuðulstænastur fyri børn og vaksin, bústaðatilboð, endurvenjingartænastu og virknistænastu.</p>
<p>Í vælferðarlógarpakkanum er ein røð av amboðum, ið stuðla undir, at persónar, ið bera brek, fáa tað lív, sum tey sjálv ynskja og megna. Uppskotið til vælferðarlóg inniheldur eisini heimild til at skipa nýggjar tænastur. M.a. verður viðlíkahaldsvenjing á fyrsta sinni lógarfest, og ætlanir eru um at fara undir at stovnseta tænastuna.</p>
<p>ALMANNAMÁLARÁÐIÐ</p>
<p><em type="bold">Art. 29.</em> </p>
<p>Sambært  føroysku  vallógunum  hava  tey, ið eru  undir verjumáli  og  hava  fingið  rættarliga myndugleikan frátiknan eftir verjumálslógarinnar § 6, ikki valrætt. Henda áseting hevur heimild í § 3 í Stýrisskipanarlóg Føroya.</p>
<p>Í  vallógunum hava borgarar tryggjaðan rætt til ta hjálp, sum teimum tørvar fyri at kunna útinna sín valrætt. Um persónur møtir til val og sigur frá, at hann ikki er førur fyri einsamallur at greiða atkvøðu á fyriskrivaðan hátt, kann viðkomandi fáa hjálp til hetta frá tveimum av valstýrinum til hetta endamál tilnevndum  persónum,  ið  eru  undir  tagnarskyldu.  Blindur  ella  sjónveikur  persónur  kann  tó  krevja hjálp frá einum persóni, ið viðkomandi sjálvur vísir á. Um persónur er so mikið lamin, ella á annan hátt hevur so skert virkisføri, at hann er ikki førur fyri at koma sær inn í valhølið, kann viðkomandi krevja,  at  atkvøðugreiðsla  fer  fram  beint  uttan  fyri  valhølið,  og  skulu  í  hesum  føri<em type="italic"> tveir  av valstýrislimunum  ella  hjálparfólkunum  vera </em>hjástaddir  og  um  neyðugt  veita  honum  hjálp  við atkvøðugreiðsluni. </p>
<p>Í atkvøðuhølunum skulu yvirlit yvir valevnislistar vera uppsligin. Somuleiðis skal vera uppsligin ein vegleiðing fyri veljararnar um tey viðurskifti, ið hava størstan týdning fyri sjálvt valið. Harumframt er ein grafisk vegleiðing, sum á einfaldan og lætt skiljandi hátt lýsir, hvussu krossurin skal setast.</p>
<p><em type="bold">Art. 31.</em> </p>
<p>Innan  almannaøkið  verða  upplýsingar  innsavnaðar  ígjøgnum  miðsavnaðu  KT-skipanina  á Almannaverkinum.  Støddin á fyrisitingini hevur við sær, at Føroyar í nógvum førum ikki hava orku at framleiða hagtøl í sama mát sum størri lond. Orkan verður ofta nýtt til at framleiða ad hoc hagtøl, tá ið tørvurin uppstendur. Ætlanin er tó at byrja at uppgera meira reglulig hagtøl, eitt nú um talið av persónum, ið móttaka almannaveitingar og almannatænastur vegna brek.</p>
<p><em type="bold">Art. 33.</em> </p>
<p>Samsvarandi art. 33, nr. 1 í Sáttmálanum varð ein samskipandi eind innan miðfyrisitingina sett á stovn á vári 2019. Í eindini sita umboð úr øllum stjórnarráðunum, umframt umboð úr K</p>
<p>Nevndin hevur áður mælt Føroya Landsstýri til at seta á stovn eina mannarættindaeind at fremja og verja  mannarættindini  samsvarandi  París-meginreglunum.  Undanfarna  landsstýri  setti  í  2016  ein arbeiðsbólk at koma við tilmæli um, hvussu ein mannarættindaeind kann verða skipað í Føroyum. Arbeiðsbólkurin  handaði  fyrrverandi  landsstýrismanninum  eina  frágreiðing  í  mai  2017.  Sambært frágreiðingini  skal  ein  møgulig  mannarættindaeind  fylgja  við  og  gera  lýsingar  av mannarættindastøðuni  í  landinum,  ráðgeva  myndugleikum  og  samstarva  við  stovnar,  felagsskapir, skúlar, fróðskaparsetur o.o.</p>
<p>Arbeiðsbólkurin vísir í frágreiðingini á fýra verandi stovnar, ið kunnu røkja uppgávuna at hava eftirlit við mannarættindum í Føroyum: Løgtingsins Umboðsmaður, Føroya Kærustovnur, Fróðskaparsetur Føroya og Javnstøðunevndin. Fyrimunir og vansar eru við  at leggja økið til hesar fýra stovnarnar,</p>
<p>ALMANNAMÁLARÁÐIÐ</p>
<p>men  arbeiðsbólkurin  metir  allar  verða  egnaðar,  um  nøktandi  fíggjarlig  orka  fylgir  við,  og lógargrundarlag er til staðar.</p>
<p>Í sambandi við, at ein arbeiðsbólkur er settur at eftirmeta Føroya Kærustovn, hevur bólkurin eisini fingið til uppgávu at koma við uppskoti um, hvussu ein mannarættindaeind, ið skal geva brekøkinum serligan ans, kann skipast innan karmarnar av Føroya Kærustovni. Arbeiðsbólkurin handar eftir ætlan sítt  tilmæli  til  politisku  skipanina  á  várið  2020.  Eftir  tað  hevur  Føroya  Landsstýri  væntandi  eitt ítøkiligt uppskot til, hvussu ein mannarættindaeind kann skipast undir kørmunum av Kærustovninum.</p>
<p>MEGD hevur víst á, at tørvur er á einum talsfólki, ið kann hava óheft eftirlit við, at Sáttmálin verður hildin, og sambært samgonguskjalinum skal eitt slíkt talsfólk setast í starv. Enn er ikki avgjørt, hvussu farið verður fram víðari, men tað er ósannlíkt, at talan verður um tveir eftirlitsstovnar, og tískil verður helst bara farið víðari við øðrum av leistunum.</p>
<p>Hóast  eingin  mannarættindaeind  er,  eru  í  dag  fleiri  skipanir,  sum  verja  persónar,  ið  bera  brek.  Í sambandi við starvssetan er ikki loyvt at gera mismun á umsøkjarum orsaka av breki. Tað sama er galdandi  fyri  uppsøgn,  starvsflyting,  starvsuppflyting  og  lønar-  og  setanartreytir.  Um  brot  verður framt á hesar reglur, kunnu persónar, ið bera brek, kæra brotið til Javnstøðunevndina.</p>
<p>Um persónar, ið bera brek, ikki fáa tær veitingar, sum teir sambært lóggávuni hava rætt til, kunnu teir kæra  henda  órætt  til  almennar  kærunevndir.  Hesar  eru  Kærunevndin  í  almanna-,  heilsu-  og familjumálum og Psykiatrikærunevndin. Um borgarin fær viðhald frá einari almennari kærunevnd, skal myndugleikin, t.d. Almannaverkið, fylgja avgerðini hjá kærunevndini.</p>
<p>Viðvíkjandi  atkomu  til  almennar  bygningar  í  Føroyum  er  ásett  í  kunngerð,  at  atkomu-  og tilkoyringarøkir  skulu  gerast  soleiðis,  at  persónar  við  rørslutarni  kunnu  nýta  bygningin.  Um byggimyndugleikin tekur avgerðir, har persónar, ið bera brek, eru fyri órætti, kunnu hesar avgerðir kærast til Lendiskærunevndina. Lendiskærunevndin er ein almenn kærunevnd, ið tekur avgerð í m.a. byggimálum.  Tá  ið  Lendiskærunevndin  hevur  tikið  avgerð,  skulu  hesar  avgerðir  fylgjast  av undirliggjandi myndugleika.</p>
<p>Umframt hetta er eisini møguligt hjá persónum, ið bera brek, at klaga til Løgtingsins Umboðsmann um  teir  t.d.  hava  fingið  óvirðiliga  viðferð  frá  almennum  stovnum,  ella  um  tey  ikki  fáa  svar  frá almennum myndugleika uppá ein fyrispurning vegna drúgva málsviðgerðartíð.</p>
</body></document>