<document xml:lang="fao" id="no_id"><header><title/><genre code="admin"/><author><unknown/></author><wordcount>1474</wordcount><conversion_status type="standard"/><availability><license type="standard"/></availability><multilingual><language xml:lang="dan"/></multilingual><origFileName>løgbiti-3-arbeiðsháttur-løgtingsins.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Arbeiðsháttur</p>
<p xml:lang="dan">Løgtingsins</p>
<p xml:lang="dan">L Ø G M A N S S K R I V S T O VA N</p>
<p><em type="bold">Lógartænastan januar 2019 </em></p>
<p>Løgbitar</p>
<p>Ætlanin við løgbitunum er stutt at lýsa nøkur yvirskipað løgfrøðilig ella faklig evni, sum tað er gott at hava sum undirstøði, tá ein lóg ella aðrar rættarreglur skulu gerast.</p>
<p>Løgbitarnir eru eitt leiðbeinandi ískoyti til rundskrivið um lógarsmíð.</p>
<p>Løgbitarnir eru gjørdir í samráð við tey stjórnarráð ella myndugleikar, sum hava serligan kunnleika innan økið, sum løgbitin viðvíkur.</p>
<p>Nella Festirstein</p>
<p>Deildarstjóri á lógartænastuni</p>
<p><em type="bold">Løgbiti nr. 3 </em><em type="bold">1. Arbeiðsháttur Løgtingsins </em>Løgtingið starvar eftir teim formligu reglum, sum ásettar eru í stýrisskipanarlógini og tingskipanini. Mál koma fyri Løgtingið í fimm formum:1) Uppskot til løgtingslóg.2) Uppskot til ríkislógartilmæli.3) Uppskot til samtyktar.4) Frágreiðingar, skrivligir ella munnligir ella ófráboðaðir fyrispurningar.5) Misálit á løgmann ella landsstýrismenn. </p>
<p>Aðrir viðgerðarformar eru ikki. Bert løgmaður, landsstýrismaður ella løgtingsmaður kunnu taka mál upp í Løgtinginum. Skrivar borgari ella felag løgtinginum bræv um eitthvørt, so verður tað ikki tikið til viðgerðar uttan so, at løgtingsmaður tekur málið upp í einum av teim formum, sum omanfyri eru nevndir. <em type="bold">1.1. Uppskot til løgtingslógir Eftirkanning hjá umsiting Løgtingsins </em></p>
<p>Áðrenn uppskot verða løgd fram í Løgtinginum, verða tey send til Løgtingsins umsiting, har tey verða løgfrøðiliga og málsliga eftirkannað.</p>
<p>Endaliga orðað uppskot til løgtingslóg, ríkislógartilmæli og uppskot til samtyktar skulu vera løgtingsformanninum í hendi í seinasti lagi 3. yrkadagin fyri framløgufundin. Tó skulu uppskot, sum verða løgd fram seinasta framløgudag eftir § 54 í Tingskipanini, verða løgtingsformanninum í hendi í seinasta lagi 6. yrkadagin frammanundan. Sí § 38 í Tingskipanini.</p>
<p>Uppskot til løgtingslóg skal verða fyri á fýra ymiskum tingfundum fyri at verða samtykt.</p>
<p>Harumframt fær málið nevndarviðgerð í løgtingsnevnd og hjá løgmanni.</p>
<p><em type="bold">Framløga </em></p>
<p>Tá mál verður lagt fyri tingið, boðar løgtingsformaðurin frá framløgu. Á hesum fundi verður málið ikki umrøtt og kann ei heldur beinast í nevnd. <em type="bold">1. viðgerð </em></p>
<p>Uppskot kann fáa 1. viðgerð 2. yrkadagin eftir framløgu. Við 1. viðgerð verður uppskotiðumrøtt sum heild. Broytingaruppskot kann verða fráboðað og umrøtt.</p>
<p><em type="bold">Nevndarviðgerð </em></p>
<p>Eftir 1. viðgerð fáa málini vanliga nevndarviðgerð. Tað er løgtingsformaðurin, ið ger av, um mál skal beinast í nevnd, og hvørja nevnd tað skal í. Nevndin skrivar álit til tingið, og ein samd nevnd, meirlutin ella minnilutar í nevndini kunnu seta fram broytingaruppskot.</p>
<p>Vanliga fáa mál bara nevndarviðgerð millum 1. og 2. viðgerð. Tingið kann tó á øðrum viðgerðarstigum samtykkja at beina mál í nevnd. Undir nevndarviðgerðini granska nevndarlimirnir uppskotið gjøllari og fáa til vega eyka upplýsingar frá almennum og privatum, og í ávísum førum kallar nevndin eisini fólk inn á fund at fáa tey at siga sína hugsan um uppskotið. <em type="bold">2. viðgerð </em>2. viðgerð kann vera 3. yrkadagin eftir, at 1. viðgerð endaði, tó ikki fyrr enn 2. dagin eftir, atmøguligt nevndarálit er lagt fram. Tingmaður kann skrivliga seta fram broytingaruppskot,men skal tað vera gjørt, áðrenn orðaskiftið við 2. viðgerð er byrjað. Nevndin, meirlutiella minniluti í henni kann eisini skrivliga seta fram broytingaruppskot, eftir at 2. viðgerðer byrjað, men áðrenn orðaskiftið er endað. 2. viðgerð endar við atkvøðugreiðslu. Felluruppskotið, steðgar viðgerðin her. <em type="bold">3. viðgerð </em>3. viðgerð kann vera 2. yrkadagin eftir, at 2. viðgerð endaði, ella eftir at møguligtnevndarálit er lagt fram. 4 tingmenn kunnu í felag skrivliga seta fram broytingaruppskot,og um málið er beint í nevnd við 2. ella 3. viðgerð, so kann meirluti ella minniluti ínevndini skrivliga seta fram broytingaruppskot. Broytingaruppskot kann leggjast framvið 3. viðgerð, áðrenn orðaskiftið byrjar. Við 3. viðgerð verða broytingaruppskot og tærgreinar, broytingaruppskotið viðvíkir, umrøddar fyrst og koma fyrst til atkvøðugreiðslu. </p>
<p>Eftir hetta verður endalig viðgerð, tá ið tingið samtykkir ella fellir uppskotið.</p>
<p>Løgtingsformaðurin sendir samtykta uppskotið til løgmann at staðfesta og kunngera.</p>
<p><em type="bold">Staðfesting og kunngerð </em></p>
<p>Hóast Løgtingið endaliga hevur samtykt løgtingslógaruppskot, so er tað ikki bindandi fyri borgaran. Tað gerst tað ikki, fyrr enn løgmaður hevur staðfest uppskotið sum løgtingslóg og kunngjørt tað í Kunngerðablaðnum. Løgmaður hevur fullan rætt at nokta at staðfesta uppskotið, og tá verður so eingin løgtingslóg, men í flestu førum ger hann tað, tí annars fær hetta helst ta avleiðing, at tingið noyðir hann frá sum løgmann. <em type="bold">1.2. Uppskot til ríkislógartilmæli </em>Uppskot til ríkislógartilmælini fáa á Løgtingi púra eins viðgerð og uppskot til løgtingslógir. Einasti munur er, at samtykt Løgtingsins ikki verður kunngjørd alment, men harafturímóti fráboðað ríkismyndugleikunum av løgmanni. Tað samtykta uppskotið er ikki bindandi fyri borgaran, men sum orðið sigur, harafturímóti eitt óbindandi tilmæli til ríkismyndugleikarnir at gera eina lóg. Aloftast fylgja ríkismyndugleikarnir tilmælinum, og tá senda ríkismyndugleikarnir lógina til kunngering í Kunngerðarblaðnum B. <em type="bold">1.3. Uppskot til samtyktar </em>Hesi mál verða viðgjørd sum uppskot til løgtingslógir. Tó enda hesi mál eftir atkvøðu-greiðsluna við 2. viðgerð og skulu ikki staðfestast og kunngerast av løgmanni. Løgtings-formaðurin sendir skrivliga fráboðan um samtyktina til løgmann. Uppskot til samtyktar eru ikki bindandi, hvørki fyri landsstýrið ella borgaran. Í onkrum førum krevst tó eftir stýris skipanarlógini, at ein tingssamtykt skal til, fyri at landsstýrið kann gera eitthvørt, eitt nú gera týdningarmiklar sáttmálar við onnur lond. <em type="bold">1.4. Skrivligir, munnligir ella ófráboðaðir fyrispurningar </em>Eyðkenni fyri fyrispurningar er, at Løgtingið ger onga niðurstøðu undir hesum viðgerðar-formum. Málið verður umrøtt á tingi, og so er liðugt, eingin atkvøðugreiðsla og eingin nevndarviðgerð. Við hesum viðgerðaformum kann løgtingsmaður fáa tær upplýsingar, hann hevur fyri neyðini frá løgmanni ella landsstýrismanni og út frá hesum gera sær sínar politisku niðurstøður um, hvat ið hann ætlar. <em type="bold">1.5. Frágreiðingar </em>Løgmaður og landsstýrismenn kunnu geva Løgtinginum frágreiðing um støðuna í máli, sum er teirra málsøki, og hvørjar ætlanir teir hava í hyggju at fremja hesum viðvíkjandi. </p>
<p>Hesar frágreiðingar verða vanliga nevndar aðalorðaskifti. Málið verður umrøtt á tingi, og so er liðugt, eingin atkvøðugreiðsla og eingin nevndarviðgerð. Sí § 51 í Tingskipanini.</p>
<p>Ólav søkufrágreiðing løgmans verður viðgjørd eftir somu reglum. <em type="bold">1.6. Misálit </em>Eftir stýrisskipanini er tað so, at løgmaður ella landsstýrismenn eru óheftir av løgtinginum. </p>
<p>Landsstýrismenninir verða tilnevndir av løgmanni, meðan løgmaður verður tilnevndur av løgtingsformanninum, um so verður, at ikki 17 tingmenn eru ímóti løgmansevni løgtingsformansins.</p>
<p>Løgmaður og landsstýrismenninir eru tó ikki óheftari enn so, at um so er, at 17 tingmenn eru ímóti einum teirra, so mugu teir leggja frá sær.</p>
<p>Mál um misálit á løgmann ella landsstýrismann verða bert viðgjørd á einum tingfundi.</p>
<p>Uppskot verður framlagt um hetta av løgtingsmanni og verður alt fyri eitt sett á skránna at vera næsta mál á sama fundi. Tá ið umrøðan endar, verður farið beinleiðis til endaliga atkvøðugreiðslu í málinum. <em type="bold">2. Samleiki (identitetur) á lógaruppskoti </em>Sambært stýrisskipanarlógini § 15, stk. 2 kann uppskot til løgtingslóg ella ríkislógartilmæli ikki vera endaliga samtykt, uttan at tað hevur fingið tríggjar viðgerðir á Løgtingi. </p>
<p>Henda reglan setir mørk fyri, hvørjar broytingar kunnu gerast í teimum uppskotum, sum eru framløgd í Løgtinginum. Høvuðsreglan er, at broytingar ikki kunnu gerast, sum broyta samleikan í upprunaliga lógaruppskotinum. Til ber at siga, at í viðgerðini í Løgtinginum er tað ein treyt, at tað skal vera tað sama uppskotið, sum fær tríggjar viðgerðir á tingi.</p>
<p>Um eitt lógaruppskot ikki er eitt uppskot til nýggja høvuðslóg, men eitt broytingaruppskot, er tað avmarkað, hvørjar broytingar kunnu gerast í uppskotinum undir viðgerðini í</p>
<p>Løgtinginum. Ein broyting kann einans gerast í mun til broytingarlógina, sum er framløgd í Løgtinginum og ikki í mun til alla høvuðslógina.</p>
<p>Tað er umsitingin í Løgtinginum, sum ger eina ítøkiliga meting av, um eitt broytingaruppskot í mun til sítt innihald og endamál má metast at vera so ólíkt tí upprunaliga lógaruppskotinum, at tað verður hildið ikki at vera ráðiligt, at tað ikki fær tríggjar viðgerðir í Løgtinginum.</p>
<p>Umsitingin kann mæla til burturvísing, um samleiki ikki er.</p>
<p>Kann eitt broytingaruppskot ikki setast fram orsakað av kravinum um samleika, má uppskotið antin verða slept, ella kann tað verða sett fram sum eitt sjálvstøðugt lógaruppskot. <em type="bold">3. Støða landsstýrisins, tá uppskot er lagt fyri Løgtingið </em>Tað er vert at leggja sær í geyma, at tá eitt uppskot frá landsstýrinum er lagt fram á </p>
<p>Løgtingi, fer tað út hondunum hjá landsstýrismanninum, og tað er eftir hetta Løgtingið, sum einsamalt ræður fyri viðgerðini av uppskotinum. Henda viðgerðin fer fram í tingsalinum og í tingnevndunum.</p>
<p>Vil ein landsstýrismaður t.d. gera broyting í tí lógaruppskotinum, sum hann hevur lagt fyri tingið, kann hetta verða gjørt við eini áheitan til ta tingnevndina, sum viðger uppskotið, um at seta fram broytingaruppskot við ynsktu broytingini. Landsstýrismaðurin kann ikki krevja, at tingnevndin skal seta fram broytingaruppskot. Tað er tingnevndin, sum avger, um hon vil eftirlíka áheitanini.</p>
<p>Landsstýrismaðurin kann eisini heita á ein løgtingsmann um at seta broytingaruppskotið fram. <em type="bold">4. At taka uppskot aftur, sum er lagt fram í Løgtinginum </em>Landsstýrismaðurin kann taka uppskot aftur á øllum viðgerðarstigum. Men beint eftir at landsstýrismaðurin hevur boðað tinginum frá afturtøku, spyr løgtingsformaðurin, um annar løgtingsmaður, løgmaður ella landsstýrismaður tekur upp aftur uppskotið. Um so er, verður uppskotið viðgjørt á tí stigi, sum tað er komið til. Sí § 55, stk. 3 í Tingskipanini. </p>
<p>So hóast landsstýrið tekur eitt uppskot aftur, kann tað vera, at t.d. ein løgtingmaður í andstøðuni tekur uppskotið upp aftur. Viðgerðin av uppskotinum heldur tá fram sum vanligt.</p>
</body></document>
