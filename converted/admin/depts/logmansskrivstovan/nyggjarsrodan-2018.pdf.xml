<document xml:lang="fao" id="no_id"><header><title/><genre code="admin"/><author><unknown/></author><wordcount>2068</wordcount><conversion_status type="standard"/><availability><license type="standard"/></availability><multilingual/><origFileName>nýggjársrøðan-2018.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision: 154948 $; </version></header><body><p>Gott kvøld, góðu føroyingar.</p>
<p>Í náttarmyrkrinum tann 19. desember 1988 fer ein bilur strúkandi</p>
<p xml:lang="isl">suður eftir Eiðisvegnum.</p>
<p>Við róðrið situr 19 ára gamli Heini Festirstein, sum ætlar sær í dans í Eydnuni á Oyrarbakka.</p>
<p>Men eydnan er ikki við honum.</p>
<p>Fetini út í bilin hetta kvøldið skulu vísa seg at vera seinastu fetini,</p>
<p>hann nakrantíð skal stíga. Við Ljósá fer bilurin út av vegnum. <em type="italic"> </em></p>
<p>Síðan hevur Heini sitið í koyristóli.</p>
<p>Tann 19. desember í ár – 30 ár eftir vanlukkuna – skrivaði Heini Festirstein soleiðis:</p>
<p>»Tað at kunna ganga er ikki nakað, sum fólk hugsa um í gerandisdegnum – tað er bara ein sjálvfylgja. Eg setti ikki prís upp á at kunna ganga, fyrr enn eg ikki kundi tað meira.</p>
<p>Kanska vit áttu at sett størri prís upp á ting, sum vit taka fyri givið?«</p>
<p xml:lang="vep">***</p>
<p>Hesi orðini fóru ikki frá mær aftur.</p>
<p>»Kanska vit áttu at sett størri prís upp á ting, sum vit taka fyri givið.«</p>
<p>Orðini eru ein áminning til okkum øll.</p>
<p>Ikki bara, tá ið vit missa okkara førleikar – men so sanniliga eisini um so nógv annað í okkara tilveru.</p>
<p>Tí tað er mangan so, at vit hava ilt við at varnast alt tað góða, sum vit síggja og uppliva.</p>
<p>Og tað, sum vit ikki rættiliga varnast – ja, tað kunnu vit heldur ikki virðismeta.</p>
<p xml:lang="vep">***</p>
<p>Júst hetta hugsaði eg um, tá ið eg herfyri fekk ein teldupost frá einari tíðindakvinnu á stóru týsku sjónvarpsrásini ARD.</p>
<p>Hon gjørdi eina samrøðu við meg í summar, tá ið hon var her og</p>
<p>segði frá vitjanini hjá danska krúnprinshúskinum.</p>
<p>Og nakrar mánaðir seinni sendi hon mær so hesi orð: <em type="italic"> </em></p>
<p>»Vit ætla at koma aftur,<span type="quote">« skrivaði hon, »</span>tí vit eru ikki liðug at lýsa</p>
<p>Føroyar. Hesa ferð vilja vit siga frá góðu búskapargongdini, endurnýggjaða bjartskygninum og stóra sjálvsálitinum, sum vit</p>
<p>varnaðust í Føroyum.«</p>
<p>*** Viðhvørt er tað so, at gestirnir varnast ymist, sum húsfólkið í</p>
<p>gerandisdegnum ikki gáar um. Sum tey halda vera sjálvsagt. Seinastu tíðina hava nógvir gestir vitjað okkum. Og sjálvur hitti eg</p>
<p>javnan útlendsk ferðafólk, politikarar og miðlafólk.</p>
<p>Felags fyri tey er, at tey her síggja nakað, sum fær tey at undrast.</p>
<p>»Hvussu ber tað til« spyrja tey.</p>
<p>Og tað er ein góður spurningur.</p>
<p>Vit eru jú bara 51.000 fólk.</p>
<p xml:lang="isl">Sum ein lítil norðurlendskur býur.  Men við lóggevandi valdi, rættarskipan, stórum og sterkum</p>
<p>fyritøkum, góðari vælferð, tónleikafestivalum og bókaútgávum í hópatali.</p>
<p>Gestirnir undrast á, at tað ber til at lata húsini standa ólæst. <em type="italic"> </em></p>
<p>At samfelagið er so frítt og grundleggjandi álitið so stórt, at</p>
<p>trygdarfólk at kalla ikki síggjast á gøtunum.</p>
<p>Tey undrast á lítla samfelagið við so sterkum og vælriknum</p>
<p>fyritøkum.</p>
<p>Og at tað ber til hjá einari so fámentari tjóð at hava ein so stóran skapanarhug til mentan og list.</p>
<p>Tað hugtekur meg hvørja ferð at síggja okkara land ígjøgnum teirra brillur. Og at merkja teirra undran.</p>
<p>Tí tað fær meg at síggja nógv viðurskifti í okkara landi, sum eg vanliga ikki gevi mær far um.</p>
<p>Tí eisini eg havi mangan ilt við at virðismeta tað, sum vit taka fyri givið.</p>
<p>Fara vit nøkur ár aftur í tíðina, so lýstu útlendskir miðlar okkum</p>
<p>stundum sum eitt fjarskotið og lítið framkomið samfelag.</p>
<p>Og um rætt skal vera rætt, so hava nógv okkara kanska eisini havt hesa fatanina.</p>
<p>Men okkurt er broytt. Heilt grundleggjandi. Og tað undrar kanska</p>
<p>serliga gestirnar, sum koma higar.</p>
<p>Vit eru vorðin stoltari av okkara landi.  Samstundis hava vit fingið fleiri fyritøkur í heimsflokki.</p>
<p>Eina ferðavinnu, sum dregur fólk til Føroya.  Matstovur, sum vinna virðislønir úti í heimi.</p>
<p>Ein ungdóm, sum nemur sær útbúgving her heima.  Íverksetarar, sum tora at ganga nýggjar leiðir – og sum verða virdir fyri tað.</p>
<p>Og tað er nú í lagi at víkja frá ella at takast við okkurt, ið er øðrvísi.</p>
<p>Hesin stoltleikin og hetta framfýsni ger ein stóran mun.</p>
<p>Tað vóru júst hesi viðurskifti, sum fingu týsku tíðindakvinnuna at koma aftur higar.</p>
<p>Í einum innslagi lýsti hon okkum sum frílynt, sjálvstøðug og treisk.</p>
<p>Og rætt hevur hon.</p>
<p>Eg haldi, at tað hevur nógvar fyrimunir, at samfelagið er so lítið og gjøgnumskygt. Her er trygt. Her er javnt. Her er lutfalsliga lítil munur</p>
<p>millum høg og lág. Og her eru sterk sambond, álit og samanhald.</p>
<p>Nógvastaðni eru samfeløgini býtt sundur í A-, B- og C-borgarar.</p>
<p>Eisini hjá okkum er munur – men hann er nógv minni enn aðrastaðni. Og tað, hugsi eg, er ein høvuðsorsøk til nógv av tí, sum</p>
<p>er gott í Føroyum.</p>
<p>Tá ið vit stremba eftir at byggja eitt samfelag, har øll hoyra saman, og vit taka okkum av hvør øðrum, byggja vit á nakað av tí besta í</p>
<p>gamlari, føroyskari mentan.</p>
<p>Fatanina av, at vit øll ganga í einum og sama fylgi.</p>
<p>Vit hugsa kanska ikki so nógv um hesi viðurskifti í gerandisdegnum,</p>
<p>men hetta er ein framíhjárættur sammett við nógv onnur lond.</p>
<p>Tí áttu vit at virðismett hetta nógv meira, enn vit gera. Og vit eiga at tryggja, at vit áhaldandi byggja á hesi virðini.</p>
<p xml:lang="vep">***</p>
<p>Góðu føroyingar.</p>
<p>Í skjótt fýra ár havi eg røkt ein serstakan sess. Ein sess, sum gevur eitt serligt útsýni – og eitt serligt innsýni – í okkara samfelag.</p>
<p>Eg veit, at samgongan ikki hevur gingið serliga væl í takt.</p>
<p>Ella sagt við øðrum orðum: Vit vinna ikki Kolturssteypið fyri vakrasta</p>
<p xml:lang="isl">róður.</p>
<p>Seinastu árini havi eg upplivað nógvar ósemjur og stríð. Eg havi sæð og upplivað vónbrot og mótgongd.</p>
<p>Men eg havi eisini sæð idealismuna og tann góða viljan at gera mun. At gera Føroyar enn betri. Og sjálvt um vit onkuntíð hava</p>
<p>snávað, hava vit kortini hildið á at ganga  –  og rokkið málunum:</p>
<p>At tryggja eldra ættarliðinum góð ellisár.</p>
<p>At tryggja eitt javnari samfelag, har vit taka okkum av hvør øðrum.</p>
<p>Og at tryggja okkara ungdómi møguleika at liva og virka í Føroyum.</p>
<p xml:lang="vep">***</p>
<p>Eg eri sannførdur um, at tað, at vit brýggja okkum um hvør annan og standa sterk í felagsskapinum, er partur av svarinum, tá ið</p>
<p>útlendskir gestir undrast á, hví vit eru so frammarlaga.</p>
<p>Vit hava óteljandi fólk, sum sjálvboðin hjálpa.  Vitjanarvinir, sunnudagsskúlalærarar, ítróttavenjarar og fólk, sum</p>
<p xml:lang="isl">taka plast upp úti í bø og haga. Listin við sjálvbodnum er langur.</p>
<p>Og tann siðbunda føroyska umsorganin livir framvegis sítt fríska lív.</p>
<p>Enn í dag verður eitt kók sett á trappusteinin ella ein flógv køka sett inn á borðið. Enn í dag syrgja vit við teimum, sum missa, og fegnast við teimum, sum fáa.</p>
<p>Tað er hjartagóð umsorgan, tá ið hon er best.</p>
<p>Men hon er eingin sjálvfylgja. <em type="italic"> </em></p>
<p>Tað er heldur eingin sjálvfylgja, at vit eiga eitt so framfýsið vinnulív. Eitt vinnulív, sum skapar fortreytirnar fyri sosialum skipanum,</p>
<p>mentanarstovnum, gransking og útbúgving. Fyritøkurnar taka eisini sjálvar sosial tøk, har tær til dømis eru við til at breiðka gøtuna inn á</p>
<p>arbeiðsmarknaðin fyri útlendingum og fólki við serligum avbjóðingum.</p>
<p>Alt hetta er okkara styrki. Higartil hava vit megnað at verja tað besta</p>
<p>av tí, sum okkara forfedrar skaptu undan okkum  –  og samstundis hava vit tikið av nýggju møguleikunum og laga samfelagið til nútíðina.</p>
<p>Alt hetta fær gestirnar at undrast. Og vit eiga at virðismeta tað. Og framhaldandi ansa eftir tí, so tað ikki hvørvur.</p>
<p>Tí eg eri vísur í, at um okkum stóð frítt at velja, hvar og í hvørjum tíðarskeiði, vit skuldu liva her á fold, so vænti eg, at flestu okkara</p>
<p>høvdu valt hesa tíðina og flestu okkara høvdu valt Føroyar.</p>
<p>Tí vit eru eitt ríkt land, eitt trygt land, eitt frælst land, eitt land við sera fáum brotsverkum, eitt land við høgum livialdri – ja, eitt land sum sambært flestu parametrum er so gott, sum eitt land kann vera.</p>
<p>Men vit varnast tað ikki, um vit bara skundlesa yvirskriftir á netmiðlum ella á Facebook. Tá fáa vit kanska heldur ta fatan, at alt</p>
<p>gongur verri.</p>
<p>Hesar døkku myndirnar fylla nógv og flyta seg skjótt á sosialu miðlunum.</p>
<p>Í grundini er myndin ljós.</p>
<p>Men tá ið so stórur dentur verður lagdur á tað, sum ikki riggar so væl, litar tað skjótt alla myndina. Tá síggja vit myndina døkkari, enn</p>
<p>hon er. Hon skapar iva. Ótta.</p>
<p>Hóast vit hava ómetaliga nógv at fegnast um, síggja vit mangan tað</p>
<p>best, sum ikki virkar so væl. Vit eru skjót at gera smáar ósemjur til</p>
<p>stórar kreppur. Vit eru skjót at leggja dent á alt tað, semja ikki er um, heldur enn tað, semjur eru um. Og við hvørt tykist tað, sum at tey ónøgdu fáa størri rúmd enn tey, sum eru nøgd.</p>
<p>Fyri at nýta orðini hjá Heina Festirstein: Vit seta mangan ikki prís</p>
<p>upp á at kunna ganga.</p>
<p>Ofta nýta vit í staðin alla orkuna til at hugsa um, at ein steinur er í skónum.</p>
<p>Misskiljið meg ikki. Sjálvandi skulu vit vera ósamd – og kjakast. Ósemjur eru jú ein máttur í fólkaræðinum, og eitt lívligt og stundum hvast orðaskifti er ein grundleggjandi táttur í tí at byggja land í</p>
<p>einum livandi fólkaræði. Bara soleiðis kunnu vit gera tingini enn betur.</p>
<p xml:lang="vep">***</p>
<p>Men framburðurin er stórur í løtuni. Vit hava stóran fólkavøkstur. Arbeiði er til allar hendur. Land, kommunur og vinna hava stór yvirskot. Og fyri nøkrum døgum síðan frættu vit, at støðugt fleiri</p>
<p>útisetar ætla sær heim eftir loknan lestur.</p>
<p>Hesin framburðurin skapar eisini avbjóðingar.</p>
<p>Bústaðartrotið er ein stór avbjóðing.</p>
<p>Tørvurin at skipa okkara ferðavinnu betur er ein onnur.</p>
<p>Tað er somuleiðis ein avbjóðing, at stóra framgongdin í samfelagnum ikki kemur øllum pørtum í landinum eins væl til góðar.</p>
<p>Og vit noyðast øll at hugsa grundleggjandi øðrvísi og ábyrgdarfullari um umhvørvið.</p>
<p>Men vit mugu ikki leggja so stóran dent á, at vit av og á snáva, at vit gloyma at fegnast um, at vit sum samfelag væl kunnu ganga.</p>
<p>Tað er gott, at vit taka avbjóðingar í sambandi við ferðavinnuna í</p>
<p>størsta álvara – men vit mugu ikki gloyma at fegnast um, at vøksturin í ferðavinnuni er ein sólskinssøga.</p>
<p>Tað er sera gott, at vit kjakast um vandarnar við einum heitum</p>
<p>búskapi – men vit mugu ikki gloyma at fegnast um, at arbeiði er til allar hendur.</p>
<p>Og tað er gott og neyðugt, at vit finna fram til, hví tað stundum er</p>
<p>leingi at bíða eftir sjúkraviðgerð. Men vit mugu ikki gloyma at fegnast um allar okkara heitu hendur í sjúkrahúsverkinum, sum</p>
<p>hvønn tann einasta dag hjálpa fólki í rúgvuvís.</p>
<p>Latið okkum duga betur at gáa um alt tað góða, sum vit taka sum sjálvfylgju, og virðismeta tað. Tí tað er ikki ein sjálvfylgja.</p>
<p>*** Góðu føroyingar.</p>
<p>Nú tímarnir av hesum árinum fækkast, og vit hóma nýggja árið í</p>
<p>havsbrúnni, haldi eg, at vit skulu loyva okkum at virðismeta tað, sum er gott hjá okkum sjálvum. Vit eiga at síggja ta stóru myndina.</p>
<p>Hana, sum gestir okkara síggja. Tí samanumtikið er hon ljós og góð.</p>
<p>Sjálvandi skulu vit ansa eftir ikki at vísa bringubratta sjálvgleði, men</p>
<p>vit hava vent døprum útlitum til bjarta vón.</p>
<p>Vit eru farin frá svartskygni til bjartskygni. Og tað hava vit gjørt í</p>
<p>felag.</p>
<p>Alt hetta vísir, at tað er nógv meira, sum knýtir okkum saman, enn sum skilir okkum. Og tað er okkara allarstørsta styrki.</p>
<p>Hóast vit hava nógv at gleðast um og takka fyri, veit eg, at sorgin í</p>
<p>brátt farna ári hevur rakt meint hjá summum. Eg sendi í kvøld mínar hjartans kvøður til tykkara, sum hava mist. Eg vóni, tit hava kent ein</p>
<p>fløva av okkara umsorgan í deyðans køldu nærveru, og at tit finna styrki til at halda á, hóast tað er tungt at ganga í sorgarinnar</p>
<p xml:lang="isl">skugga.</p>
<p>Mínir tankar leita somuleiðis til tykkara, sum í ár hava fingið tung</p>
<p>boð, og sum í kvøld kenna tykkum standa undir einum fjalli, sum tit skulu niðaná í mótvindi og mótloysi. Mugu tit finna styrk og stuðul í</p>
<p>tyngstu løtunum.</p>
<p>Tað er so skjótt, at setta kósin verður broytt.</p>
<p>Heini Festirstein ætlaði sær í dans - men endaði í koyristóli.</p>
<p>Og fyri at taka aftur í aftur beinraknu orð hansara:</p>
<p>»Tað at kunna ganga er ikki nakað, sum fólk hugsa um í</p>
<p>gerandisdegnum – tað er bara ein sjálvfylgja. Eg setti ikki prís upp á at kunna ganga, fyrr enn eg ikki kundi tað meira.</p>
<p>Kanska vit áttu at lært okkum at sæð virðini í tí, vit taka sum givið.«</p>
<p>Eg vóni, at vit í 2019 í størri mun varnast alt tað góða, sum vit síggja og uppliva í gerandisdegnum. Tað, sum gestir okkara síggja</p>
<p>og undrast á, tá teir koma higar.</p>
<p>Vit mugu minnast til at virðismeta hetta. Tí tað er eingin sjálvfylgja.</p>
<p>Gott nýggjár, øll somul!</p>
<p>Gud signi okkara land, Føroyar.</p>
</body></document>