<document xml:lang="fao" id="no_id"><header><title/><genre code="admin"/><author><unknown/></author><year>2002</year><wordcount>4233</wordcount><conversion_status type="standard"/><availability><license type="standard"/></availability><multilingual><language xml:lang="dan"/></multilingual><origFileName>2002.00 Álit viðv. hølisviðurskiftunum hjá Fiskivinnuskúlanum.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p>Álit viðv. hølisviðurskiftunum hjá</p>
<p><em type="bold">Fiskivinnuskúlanum </em>2 </p>
<p><em type="bold">Arbeiðið hjá bólkinum </em>3 </p>
<p>Í brævi, dagfest 5. juli 2002, varð heitt á Jákup Andreasen, Ole Jensen og Hans Andreas Dam Joensen um at útgreina hølisviðurskiftini á Fiskivinnuskúlanum og einum ætlaðum sjódepli, og at koma við einum uppskoti um, hvussu bøtt kann verða um tey. Biðið varð um, at arbeiðsbólkurin kom við sínum tilmæli innan árslok 2002. Orsakað av, at nakrir spurningar vóru meira tíðarkrevjandi at viðgera enn væntað, er arbeiðið ikki liðugt fyrr enn nú. Vónandi er úrslitið gott grundarlag undir støðutakan landsstýrismansins í málinum, so at neyðugu stigini kunnu takast sum skjótast. Víst verður annars til niðurstøðurnar í ávegis frágreiðingini frá arbeiðsbólkinum, sum varð løgd fyri landsstýrismannin 7. november 2002.</p>
<p>Arbeiðsbólkurin hevur í fyrstu syftu viðgjørt spurningin um, hvussu nógvar fermetrar tørvur er á, gjørt eina kostnaðarmeting fyri 1. byggistigið og víst á staðsetingarmøguleikar. Hinir viðurskiftini, sum eru knýtt at eini loysn av hølisviðurskiftunum hjá Fiskivinnuskúlanum, eiga at verða viðgjørd, so skjótt at støða er tikin til tilmælið í hesum áliti. Um arbeiðið hjá bólkinum er at siga, at tað hevur gingið væl, og at full semja er um tey tilmæli, sum koma fram í álitinum. Sum tað so mangan er staðfest, eru hølisviðurskiftini hjá Fiskivinnuskúlanum ikki nóg góð. Skal skúlin kunna hýsa tí virksemi, sum hoyrir honum til, er tað ein sjálvsøgd fyritreyt, at nøktandi húsarúmd er fyri hesum. 4</p>
<p><em type="bold">Søguligt yvirlit </em>5 </p>
<p>Í fyrru helvt av 80-unum varð nógv kjakast um at seta á stovn fiskivinnuundirvísing, -útbúgvingar og –skúlar í Føroyum. Politiska ynskið var, at føroyski ungdómurin skuldi fáa betri kunnleika til føroysku høvuðsvinnuna, og at tey ungu eisini skuldu kunna fáa útbúgving á økinum.</p>
<p>Frammanundan vóru fleiri smærri royndir gjørdar í hesum høpi. Í 1968 kundu næmingarnir í 8. og 9. flokkunum velja fiskivinnu sum vallærugrein. Í 1971 samtykti landsstýrið at skipa fyri skeiðum í fiskavirking á Klaksvíkar Sjómansskúla, sum skuldu vara í 4 mánaðir. Onki spurdist tó burtur úr ætlanini. Í 1974 setti Fróðskaparsetrið við góðkenning frá landsstýrinum eina nevnd, sum skuldi gera uppskot til eina millumteknikaraútbúgving á fiskivinnuøkinum. Sama árið gjørdist fiskivinna vallærugrein í HF-útbúgvingini og í 1977 í HH-útbúgvingini á Handilsskúlanum. Í árunum 1979 til 1981 arbeiddi Tekniski Skúli í Tórshavn við ætlanum um at skipa eina útbúgving av fiskavirkingaratstøðarum, sum onki spurdist burturúr. Í 1983 gjørdist fiskivinna lærugrein í FHS-útbúgvingini á Handilsskúlanum. <em type="bold">Fiskivinnuskúlin verður fyrireikaður </em>Á vári 1982 vórðu fleiri uppskot løgd fram í tinginum um at seta á stovn fiskivinnuskúlar í Før-oyum, og Landsskúlafyrisitingin fekk álagt at fara undir fyrireikingar, so ein fiskivinnuútbúgving kundi setast á stovn. Tann 24. juni sama árið setti landsskúlastjórin eina nevnd at arbeiða við upp-skoti um fiskivinnuútbúgvingar í Føroyum. Gunvør Hoydal varð vald formaður í nevndini, sum annars var mannað við umboðum fyri Fiskimannafelagið, Reiðarafelagið, flakavirkini, Handils-skúlan, Tekniska Skúla í Havn, Heilsufrøðiligu Starvsstovuna og Landsskúlafyrisitingina. Nevndin legði fram álit í september 1983, sum bæði snúði seg um eina fiskaídnaðar- og eina fiskiveiðuútbúgving.Tann seinna útbúgvingin varð tó ongantíð sett í verk. Álitið frá nevndini gjørdist grundarlag fyri løgtingslóg um Føroya yrkisskúla fyri fiskaídnað og havbúnað, sum er dagfest 5. mai 1987. Sambært løgtingslóg nr. 62 um ávísar skúlar, sum varð samtykt í juni 1988, var landsstýrinum heimilað at leggja ein Fiskivinnuskúla í Vestmanna við deild í Vágum, og ein skúla í Runavík. Lógin heimilaði eisini landsstýrinum at fara undir projektering og bygging av skúlabygningum til hesar skúlar og at byggja næmingaheim. Lógin er framvegis í gildi. </p>
<p><em type="bold"></em>Í oktober 1988 varð lýst eftir skúlastjóra og umsitingar- og praktikkleiðara. Praktikkleiðarin varð settur av landsstýrinum í desember 1988 og skúlastjórin í januar 1989. Báðir tóku við størvunum 1. februar 1989. <em type="bold">Hølisviðurskiftini hjá skúlanum higartil </em>Fyrstu tíðina hevði skúlin ongi høli, og tí starvaðist skúlaleiðslan á Landsskúlafyrisitingini teir fyrstu tríggjar mánaðirnar ella so. Landsstýrið hevði avgjørt, at skúlin skuldi byrja sítt virksemi í Vestmanna, og tí var neyðugt at finna skúlanum egnað høli. Skúlastjórin fekk tvinni hús at velja ímillum, og hvørki av hesum var egnað til endamálið. Onnur av húsunum vórðu frammanundan útleigað til almenna fyrisiting, og hesi leigumál vóru ikki uppsøgd. Tí var ikki talan um nakað rættiligt val, og berast mátti skjótt at, tí ætlanin var at taka ímóti fyrstu næmingunum longu í august. Skúlastjórin mælti tí landsstýrinum til 6at keypa eini stór sethús í bygdini, sum síðan skuldu umbyggjast til skúlabrúks. Keypið varð avgreitt í apríl/mai 1989, og umbyggingin tók longri tíð enn væntað. Fyrst í september mánaði 1989 var komið so mikið áleiðis, at til bar at taka ímóti fyrstu næmingunum. </p>
<p><em type="bold"></em>Fyrsta skúlaárið helt skúlin til í sethúsunum í trimum hæddum, sum landsstýrið keypti og umbygdi til skúlabrúks. Á loftinum eru rúm (kømur) til umsiting og lestrarvegleiðing. Í miðhæddini er ein skúlastova upp á umleið 47 fermetrar. Inniluftin í hesi stovuni eru ofta vánalig, tí flestu vindeyguni kunnu ikki latast upp. Harafturat eru køkur og eitt minni rúm til kopimaskinu í miðhæddini. Í kjallaranum eru tvey rúm við hurðaropið ímillum, sum roynt hevur verið at innrætta til starvsstovu-royndir. Rúmini eru ávikavist 16 og 25 fermetrar til víddar. Sundurskiljingin, lága loftshæddin og tvørrandi frárensl gera tey illa egnað til endamálið. Harafturat er eitt vátrúm til fiskaarbeiði og til royndir við fiski, sum kann brúkast av í mesta lagi 5 næmingum í senn. </p>
<p>Tá ein nýggjur flokkur byrjaði á skúlanum árið eftir, var tørvur á eini skúlastovu afturat. Í juni 1990 undirskrivaðu Føroya Landsstýri og S.E.V. sáttmála um at leiga eini sethús hjá elfelagnum, sum liggja nakað burtur frá skúlanum. Í hesum húsunum fekst ein skúlastova afturat upp á umleið 40 fermetrar. Á sumri í 1994 byrjaðu tríggir flokkar á skúlanum, sum tá hevði tvær skúlastovur. Tí var neyðugt at útvega eitt triðja undirvísingarhøli. Aftaná drúgt togarí tók landsstýrið í september 1994 undir við at leiga eini sethús frá Húsalánsgrunninum, sum eru grannahúsini hjá skúlanum. Í húsunum fekst ein lítil skúlastova afturat upp á umleið 28 fermetrar, og á loftinum er innrættað eitt lágt lítið teldurúm, sum 4-5 næmingar kunnu brúka, tá teir arbeiða við størri uppgávum og verkætlanum. Sostatt hevur skúlin í løtuni trý smá undirvísingarhøli, sum hvørt sær kunnu rúma í mesta lagi 12 næmingum, um inniluftin skal vera brúkilig. Tvey av hesum hølum eru í leigaðum húsum.</p>
<p>Í fleiri eftirmetingum av skúlanum hava teir flestu av næmingunum svarað, at hølisviðurskiftini eru tann størsti veikleikin hjá Fiskivinnuskúlanum. Næmingarnir eru spjaddir í trimum húsum, og síggja lítið og onki til hvønnannan. Sambært leigusáttmálanum við S.E.V kann leigumálið sigast upp av báðum pørtum við 6 mánaða ávaring. Uppsagnartíðin í leigumálinum við Húsalánsgrunnin er 3 mánaðir. Tískil er framtíðar-støðan rættiliga óviss við verandi hølum. <em type="bold">Royndir at bøta um hølistørvin </em>Í skrivi til Undirvísingar- og Mentamálstýrið 30. oktober 1997 mælti skúlin til at leiga ein part av eini høll hjá P/F Hera Plast í Vestmanna. Hølini vóru partvíst innrættað, men neyðugt var at umbyggja og byggja afturat inni í høllini, um hetta skuldi vera nøktandi loysn. Skúlin bað ein byggikønan gera eina meting av arbeiðnum, sum hann metti kom at kosta 1,2 mió. kr. Stýrið sendi síðan málið til landsarkitektin til nærri metingar/kanningar. </p>
<p>Umboð fyri landsarkitektin var í Vestmanna 12. januar í 1998 og sýnaði bygningin. Hann kom til ta niðurstøðu, at byggiarbeiðið væntandi fór at kosta uml. 3. mió. kr., og tá var serinnbúgv til royndarstovu og fiskarúm ikki íroknað. Í skrivi 5. mars 1998 boðar Undirvísingar- og Mentamála-stýrið frá, at stýrið hevur ta áskoðan, at tað neyvan er rætt, at skúlamyndugleikin bindur so nógvan 7pening í ein leigaðan bygning. Ístaðin verður skotið upp, at eigarin ger tær neyðugu íløgurnar og letur hølini innrætta til endamálið. Aftur ímóti skal skúlin binda seg til at leiga hølini í eitt ávíst áramál til eina eftir umstøðunum rímiliga leigu.</p>
<p>Skúlin letur boðini frá stýrinum víðari til eigararnar av hølunum í skrivi 10. mars 1998. Í svarskrivi eina viku seinni, siga eigararnir, at teir eru ikki sinnaðir at gera íløgur í bygningin, men bjóða sær hinvegin at selja bygningin. Prísuppskot teirra var 4,8 mió. kr.</p>
<p>Skúlaleiðslan mælti frá, at keypa bygningin fyri hesa upphædd, men heldur at byggja ein nýggjan bygning til endamálið. Onki spurdist burturúr. <em type="bold">Tilmæli í áliti um útbúgvingar innan fiskivinnu </em>Tann 23. februar 2000 setti Signar á Brúnni, táverandi landsstýrismaður, limir í nevnd við breiðari umboðan fyri føroysku fiskivinnuna at gera álit um útbúgvingar innan fiskivinnuna. Í álitinum frá nevndini, sum varð handað Óla Holm, landsstýrismanni, um jóansøkuleitið 2001, varð mælt til at seta á stovn fiskivinnu- og havbúnaðarmiðstøð við eini útbúgvingareind (sum m.a. fevnir um verandi Fiskivinnuskúla), eini menningareind og eini kunningareind. </p>
<p>Á løgtingsfíggjarlógini 2002 vóru 500 tús. kr. játtaðar til at stovna nevndu fiskivinnu- og havbún-aðarmiðstøð, og á eykafíggjarlóg tíðliga í 2002 játtaði løgtingið 4. mió. kr. til keyp av bygninginum hjá P/F Hera í Vestmanna og 3 mió. til at byrja innrætting av bygninginum til skúlabrúks.</p>
<p>Í skrivi frá Mentamálaráðnum 22. februar 2002 til P/F Hera sigur ráðið seg vera sinnað at taka av tilboði frá felagnum um at keypa bygningin fyri 4 mió. kr. Mentamálaráðið leggur tó ávísar treytir við keypinum, sum skulu lúkast í seinasta lagi 31. mai 2002.</p>
<p>Byggiumsitingin hjá landinum verður síðan biðin um at kanna bygningin og undirlendið undir hon-um. Byggiumsitingin greiðir Mentamálaráðnum frá úrslitinum av kanningunum á fundi 29. mai 2002, har m.a. verður sagt frá, at ávísir trupulleikar eru við undirlendinum, um høllin skal brúkast til ætlaða endamálið hjá Mentamálaráðnum. Tí boðar Mentamálaráðið frá í skrivi, dagfest 31. mai 2002, til Óla Jákup Kristoffersen, advokat hjá P/F Hera, at tað ikki fer at nýta keypsrættin til høllina í Vestmanna, sum varð nevndur í avtaluni frá 22. februar 2002. <em type="bold">Nýggjar útbúgvingar </em>Á sumri 2002 varð ein nýggj lærlingaútbúgving sett á stovn til fiskaídnaðar- og alivinnuna, og ætlanir eru eisini um at seta á stovn eina lærlingaútbúgving innan landbúnað. Støðisárið í hesum útbúgvingum skal vera á Fiskivinnuskúlanum. Roknast kann við, at komandi summar verður byrjað við einum lærlingaflokki og einum yrkisgymnasium flokki. Hetta setir krøv til fleiri flokshøli. </p>
<p>Í álitinum um útbúgvingar innan fiskivinuna frá 2001, verður eisini mælt til, at næmingarnir í yrkis-gymnasialu útbúgvingini kunnu velja millum eina fiskaídnaðar- ella alibreyt. Verða allar hesar ætl-anir, ella partar av teimum, settar í verk, hevur Fiskivinnuskúlin ov fáar skúlastovur til næmingar-8nar. Skúlin hevur, sum er, heldur ikki umstøður at geva næmingunum nøktandi undirvísing í yrkislærugreinum og í lærugreinum, har starvsstovuroyndir eru kravdur partur av undirvísingini.</p>
<p>Tørvurin á hølum er serliga sjónskur, um Fiskivinnuskúlin í framtíðini skal geva næmingunum verkliga frálæru innan fiskaídnað og aling, sum er vanligt á líknandi skúlin í grannalondunum (t.d. í</p>
<p>Hetlandi og í Noregi). 9</p>
<p><em type="bold">Komandi førleikakrøv í fiski- og alivinnuni </em>10 </p>
<p>Sum tað verður staðfest í álitinum um fiskivinnuútbúgvingar frá juni 2001, hevur føroyska fiski- og alivinnan tørv á útbúnum fólki. Um henda altavgerandi høvuðsvinna okkara framhaldandi skal vera kappingarfør, mugu neyðugir førleikar vera til staðar innan tøkniliga menning, vørumenning, sølumenning o.s.fr. Vit liva í einum samfelagi, sum alla tíðina er í broyting, og fiski- og alivinnan er ikki nakað undantak í hesum høpi. Tað hevur sera stóran týdning, at vinnan hevur arbeiðsmegi og førleikar, sum gera hana føra fyri at taka í brúk nýggjan kunnleika og alla tíðina arbeiða við menning av nýggjum vørum og tænastum. Skulu menningarmøguleikarnir fremjast í verki, má dugnaligt fólk til. Tí hevur tað stóran týdning, at útbúgvingarverkið, vinnan og myndugleikarnir í felag arbeiða við at fáa tey til vinnuna og geva teimum eitt støði við útbúgving, ið er tilætlað vinnuni og tí tørvi, vinnan hevur í dag og í framtíðini.</p>
<p>Føroyar hava ávísar fyrimunir við natúrugivnum tilfeingi, sum til ber at gagnnýta og skapa virði burturúr. Harumframt hava Føroyar eisini eitt tilfeingi at gagnnýta í tí fólki, sum her býr, sum hevur søguligar bindingar, læruumhvørvi og siðaarv at liva av og gagnnýta tað, sum fæst upp úr havinum. Yvirlýsingarnar frá Norðurlandaráðnum og ES um heilslufrøðiliga trygga framleiðslu av fiska-vørum frá burðardyggum fiskastovnum eru partar av framtíðar karmunum, ið føroyska fiski- og alvinnan má brynja seg til. Fiski- og alivannan framleiðir mat og skjalprógv skulu vera fyri, at virkingin av vørunum er í samljóð við ta fatan, brúkarin hevur av eini góðari og heilsutryggari framleiðslu. Hetta kemur væntandi at merkja, at krøv verða sett teimum, sum virka hesar vørurnar og skulu framleiðarar tí kunnu skjalprógva, at arbeiðsfólkið hevur førleikar at loysa hesa týdningarmiklu uppgávu, tá ið talan er um matvøruframleiðslusertifisering. Í hesum sambandi kann eisini væntast, at altjóða handilsavtalur fara at seta krøv til, at tey, sum framleiða matvørur, hava førleikar og kunnu skjalprógva hesar. Størri dentur fer at verða lagdur á umhvørvisviðurskiftini og burðardygga gagnnýtslu, eins og á at hava starvsfólk, sum vita, hvat hetta merkir. Tað er týdningarmikið, at partarnir í vinnuni arbeiða saman fyri at gera fiski- og alivinnuna sjónliga sum spennandi vinnu við góðum útbúgvingar- og starvsmøguleikum. Arbeiðsmegin og førleikarnir hjá starvsfólkunum mugu metast sum sera týdningarmiklir spurningar at arbeiða við, tá tosað verður um møguleikar og karmar fyri størri virðisøking. Ein komandi <span type="quote" xml:lang="dan">“sjódepil”</span> má tí virka í tøttum samstarvi við vinnuna. Hann eigur bæði at kanna og nøkta førleikatørvin hjá henni saman við øðrum útbúgvingarstovnum.</p>
<p><em type="bold">Førleikaøki </em>Tá ið tosað verður um krøvini til starvsfólk innan flestu vinnur komandi árini, verður vanliga dentur lagdur á nýskapandi evni. Vinnan má tí duga at draga fólk við hesum eginleikum til sín. Harafturat koma førleikakrøv viðvíkjandi: - </p>
<p>Fíggjarligari vitan í øllum liðum -</p>
<p>Formligum sertifikatkrøvum til arbeiðsfólk -</p>
<p>KT (menning av útgerð og almennum kunnleika fyri at fáa fulla nyttu og rætta nýtslu)11-</p>
<p>Kunnleika um góðsku (góðskustýringarskipanir og sertifisering) -</p>
<p>Leiðslu (eftirútbúgving, virkismenning, gott arbeiðsumhvørvi o.a.) -</p>
<p>Lívfrøðiligum skili -</p>
<p>Marknaðarføringskunnleika -</p>
<p xml:lang="dan">Matvøruhandfaring -</p>
<p xml:lang="dan">Matvørutrygd/skjalfesting</p>
<p>Fyri at ganga hesum førleikatørvi á møti, verður neyðugt at skipa fyri støðugari eftirútbúgving, og her má Fiskivinnuskúlin væntast at gerast ein týðandi partur í framtíðini. Skúlin skipar í ávísan mun fyri skeiðum í dag, men vinnan tykist enn ikki hava gjørt sær ein yvirskipaðan málsetning fyri neyðug og førleikagevandi skeið. Tað er tó longu greitt, at ynskini um ymsa eftirútbúgving, ið verður skipað sum yrkisskeið, eru rættiliga mong í vinnuni. Í 2003 verður lógaruppskot sett fram, ið skal gerast karmur um eina skipan, ið er kend sum arbeiðsmarknaðarútbúgvingar í øðrum londum. Ein arbeiðsbólkur, ið er samansettur av umboðum fyri allar avvarðandi partar, letur frammanundan landsstýrismanninum sítt tilmæli um eina slíka skipan.</p>
<p>Eitt stig á leiðini at styrkja um førleikan er eisini nýggja yrkisútbúgvingin innan fiskaídnað og havbúnað, ið varð sett á stovn í 2002, soleiðis at fiskavirki, alistøðir og smoltstøðir í framtíðini kunnu seta lærlingar á jøvnum føti við handverkaravinnuna. Talan er um eina 3-ára yrkisútbúgving við tveimum breytum - einari til lærlingar á flaka- og kryvjivirkjum (<span type="quote">”fiskavirkari”</span>) og einari til lærlingar á smolt- og alistøðum (<span type="quote">”alari”</span>). Skúlagongdin í útbúgvingini fer fram á Fiskivinnuskúlanum, sum frammanundan hevur SIF og HIF útbúgvingarnar, ið lærlingaútbúgvingin partvíst kann samskipast við. Fyrsta árið í útbúgvingini er eitt støðisár. Annað árið er upplæring á læruplássinum. Triðja árið er partvís upplæring á læruplássinum, og partvís skúlagongd í 12 vikur, har yrkisroyndin fer fram. Hesar 12 vikurnar kunnu býtast í 2 styttri skúlaskeið.</p>
<p>Krøv verða sett læruplássununum, soleiðis at lærlingum verður tryggjað eina læru, sum gevur góðar førleikar til at kunna taka ábyrgd av einum virkisøki á virkjunum, men lærlingarnir fáa samstundis lestrarførleika til framhaldandi útbúgvingar,</p>
<p><em type="bold">Støðan í vinnuni </em>Høvuðsvirkisøkini innan fiski- og alivinnuna eru veiða, virking, søla og framleiðsla av alifiski. Ein meting, ið er gjørd av útbúgvingarstøðinum hjá leiðslunum innan virkisøkini í fiskivinnuni og samlaða talinum á arbeiðsfólki í vinnuni vísir, at føroyska fiski- og alivinnan eru vinnur, har fá fólk við hægri útbúgving arbeiða. Vinnan er varug við avbjóðingarnar, sum førleika- og rekrutteringsspurningurin hevur við sær, og arbeiðir miðvíst við at betra um arbeiðsumstøðurnar í vinnuni innan arbeiðsumhvørvið og við at leggja arbeiðið soleiðis til rættis, at virksemið er javnt yvir árið. Ein annar partur av hesum er ásannanin av, at okkurt má gerast fyri at gera fiski- og alivinnuna meira lokkandi fyri tey, sum taka hægi útbúgvingar, tøkniliga útbúgvingar og annars øll starvfólk, sum arbeiða og kunnu arbeiða í vinnuni. Hetta ger vinnan við at vísa á, at neyðugt er við førleikamennandi tiltøkum innan fiski- og alivinnuna, og samstundis ásanna, at hon sjálv má gera meira við at vísa á møguleikarnir har. 12 </p>
<p>Framhaldandi útbúgving í minsta lagi á miðnámsstøði er gerandisdagur fyri stóran part av føroyska ungdóminum. Fyri ikki at missa ungdómin til onnur yrki og vinnur má arbeiðast við at rekruttera tey til viðkomandi vinnulig fak á miðnámsskúla. Har frá má arbeiðast við at fáa hesi at velja atarbeiða í vinnuni, at taka hægri útbúgving og seinni eina yrkisleið innan fiski- og alivinnuna og tænastuvinnurnar, sum hava tilknýti til vinnunar, t.d. flutningsfeløg, veitarar av útgerð og hjálpitilfari, umframt tænastur annars. <em type="bold">Virksemið á einum nýggjum Fiskivinnuskúla og sjódepli </em>Álitið um fiskivinnuútbúgvingar frá 2001 vísir á, at ein útbygdur Fiskivinnuskúli verður aðaltátturin í komandi sjódeplinum. Nøkur starvsøki, sum bæði vinnan og vinnugranskingin hava tørv á, kundu verið løgd á ein slíkan depil, har vinna og gransking møtast. Hugsanin við hesum er ikki, at virksemi ella partar av virkseminum á verandi stovnum skulu flytast til depilin, men heldur at depilin skal nøkta tann tørv, ið verandi stovnar og vinna, sum er, ikki fáa nøktað. </p>
<p>Staðseting av tænastuvirksemi til vinnuna – eitt nú ávísum starvsstovukanningum – í einum undirvísingar-og menningarumhvørvi knýtir natúrligu viðskiftafólkini, tvs. vinnuna, nærri at hesum umhvørvinum. Depilin skal í framtíðini vera við til at menna teir førleikar, ið vinnan sum heild hevur tørv á. Við sínum útbúgvingartilboðum kundi hann veitt veiðu- og framleiðsluliðunum, umframt alivinnuni, møguleikar fyri eftirútbúgving og skeiðum, hóskandi til starvsfólk í vinnuni, á ymiskum førleikastigum. Á henda hátt hevði vinnan og øll, ið starvast har, fingið kunnleika og samband til depilin og virksemið, sum annars fer fram har. Eitt annað starvsøki hjá deplinum verður sambært omanfyri nevnda áliti at menna undirvísingartilfar til forløgini, sum geva út tilfar til fólka- og miðnámsskúlan í Føroyum og veita tilfar til útgávu, grundað á tey úrslit, sum koma burturúr granskingarverkætlanum her heima. Harafturat mælir álitið til, at depilin fevnur um eina kanningarstovu afturat teimum, sum eru á Heilsufrøðiligu Starvsstovuni, men sum ikki er bundin at eftirlitsuppgávum yvirhøvur. Sambært upplýsingum frá vinnuni er fíggjarligt grundarlag fyri eini slíkari starvsstovu. Tænastuvirksemi í eini royndarhøll hevði eisini verið við til at fingið leiðslurnar í fiskivinnu- og alifyritøkunum inn í umhvørvið á deplinum. Sambært tilmælinum hevði tað somuleiðis verið skilagott, um verkætlanarparturin í eini ætlaðari BS-útbúgving innan matvørufrøði kann fara fram á Sjódeplinum, har møguleikar eru at gera ymsar praktiskar royndir, sum eru partar av verkætlanum á kanningarstovu og royndarhøll. Lagt verður eisini upp til, at onnur, sum arbeiða við verkætlanum, t.d. høvuðsuppgávum, Ph.D.-ritgerðum o.l., í Føroyum ella uttanlands, skulu kunnu sita part av tíðini á miðstøðini og arbeiða.</p>
<p>Yvirskipaða endamálið skal vera at geva menningarverkætlanum, undirvísing og vinnuni karmar, har tey kunnu ganga fram í felag. 13</p>
<p><em type="bold">Fiskivinnuskúlin -virksemi og hølistørvur </em>14 </p>
<p>Virksemið og hølistørvurin á Fiskivinuskúlanum og komandi Sjódeplinum í Vestmanna eru fyri ein part kend og fyri ein annan part ókend. Fiskivinnuskúlin hevur síðan sína byrjan hildið til í hølum, sum upprunaliga ikki vóru bygd til undirvísing. Hetta hevur sjálvsagt avmarkað møguleikarnar fyri at skipa undirvísingina annaðleiðis enn vanliga floksundirvísing og fyri at royna nýggjar undirvísingarhættir. Við hesum í huga, má tað metast sum merkisvert, at eitt ávíst tal av næmingum á hvørjum ári søkja inn á skúlan og røkka góð úrslit. Virksemið á Fiskivinnuskúlanum er í stóran mun vent ímóti vinnuni, og støðuga menningin í vinnuni hevur við sær tørv á nýggjum førleikum hjá teimum, sum virka har. Fiskivinnuskúlin eigur at vera frammalaga í hesi gongdini og vera førur fyri at geva næmingunum hesar førleikarnar.</p>
<p>Samstundis vinna nýggir læruháttir fram í fólkaskúlanum, sum næmingarnir bera við sær til vinnu- og miðnámsútbúgvingarnar. Hetta setur m.a. krøv til hølini og útbúnaðin, og mugu umstøðurnar á Fiskivinnuskúlanum sjálvsagt eisini vera lagaðar eftir hesum.</p>
<p><em type="bold">Hølistørvurin </em>Virksemið og hølistørvurin á skúlanum í dag er kent. Tað er hesin hølistørvurin, ið eigur at verða loystur í einum 1. byggistigi, eins og at lagt verður upp fyri øðrum virksemi og broyttum undirvísingarhættum. Hetta merkir, at skúlin eigur at hava rúmd fyri uml. 100 fulltíðar næmingum og einum øktum skeiðsvirksemi í mun til í dag. Arbeiðsbólkurin hevur mett, at skúlin hevur tørv á uml. 1200 fermetrum til hesi endamál. Í fyrstu syftu kunnu teir 1200 fermetrarnir útgreinast soleiðis: Undirvísingarhøli 350 </p>
<p>Starvsstova og royndarhøli 200</p>
<p>Goymslurúm og tøknirúm 100</p>
<p>Starvsfólkarúm 50</p>
<p>WC og umklæðing 50</p>
<p>Umsiting 100</p>
<p>Matar- og felagshøll 100</p>
<p>Gongir, trappur o.l. 250</p>
<p>Tá ið talan er um virksemið hjá einum komandi Sjódepli, hevur arbeiðsbólkurin ikki kunnað sett eitt nágreiniligt fermetratal á, av tí at virksemið enn ikki er lýst nóg ítøkiliga. Við støði í Álitinum um fiskivinnuútbúgvingar frá 2001 verður tó mett, at tørvur verður á skrivstovuhølum, umframt eina royndarhøll. Arbeiðsbólkurin metur í hesum sambandi, at møguligt skal vera at byggja einar 1000 fermetrar afturat. Arbeiðsbólkurin hevur gjørt eina fyribils kostnaðarmeting av 1. byggistigi, og er hon grundað á ein byggiprís uppá kr. 15.000 fyri fermeturin. Samlaða íløgan fer tí at liggja um 22 mió. kr.15</p>
<p><em type="bold">Staðsetingarspurningurin </em>Sum nevnt í ávegisfrágreiðingini, ið varð løgd fyri landsstýrismannin 7. november 2002, kannaði arbeiðsbólkurin fyrst møguleikarnar at keypa og innrætta møguligar bygningar, sum standa í Vestmanna, til skúlabrúks. Niðurstøðan var, at ongin hóskandi bygningur var nýtiligur til endamálið, og tí hevur verið arbeitt sambært hesi fortreyt – tvs, at neyðugt verður at byggja nýggjan bygning. Arbeiðsbólkurin hevur eisini mett, at við hesum ber til at fáa eina nógv betri loysn, enn við at umbyggja gomul høli, sum ikki eru ætlað til endamálið. Vestmanna kommuna hevur boðið Mentamálaráðnum 3 ymisk øki í bygdini at byggja Fiskivinnu-skúla og sjódepil á. Talan er um hesi øki: - </p>
<p>Við ferjuleguna Inni á Fjørð -</p>
<p>Við Holmsbakka -</p>
<p>Í grótbrotinum úti við Grønanes</p>
<p>Økið, ið hevur verið nýtt til ta ferðslu, sum er farin um Vestmannasund, er nú tøkt til annað endamál. Talan er um eitt rættiliga stórt øki, sum liggur út móti sjónum. Økið er lætt atkomiligt í sambandi við landsvegin, soleiðis at tað slepst undan at koyra eftir smala bygdavegnum. Lendið er planerað og tí er ikki neyðugt við umfatandi byggibúgving. Pláss er fyri at víðka um byggingina, so hvørt sum tørvur er á tí. Í sambandi við ætlanirnar í 2002 at keypa ein virkisbygning til skúlabrúks longur inni á sama øki, varð staðfest, at undirlendisviðurskiftini har vóru ivasom. Um bygt verður á økinum við ferjuleguna, verður undirlendið kannað og – um neyðugt – verða tiltøk gjørd, sum tryggja byggingina. Grannalagið er ídnaðarøki, og skulu virkisbygningar ikki verða bygdir so nær skúlanum, at teir órógva virksemið har. Økið við Holmsbakka, á havnaøkinum miðskeiðis í bygdini, er lagt út til ávikavist miðstaðar- og havnaøki. Fyrimunir við hesi staðseting eru, at økið liggur mitt í bygdini, og at skúlin sostatt kann virka sum ein mentunarmiðdepil í bygdarlívinum. Av vansum kunnu nevnast, at nærmasti granni er kryvjingarvirkið Atlantis, sum kann koma at virka órógvandi nærindis einum skúla. Harafturat er støddin á økinum við Holmsbakka avmarkandi fyri møguligar útbyggingar í framtíðini. Í útnyrð-ingshorninum er ein ogn við ábygdum sethúsum. Hesi mugu keypast og takast niður, um tað skal bera til at fáa fulla gagnnýtslu av lendinum.</p>
<p>Í grótbrotinum við Grønanes er stórt byggilendi tøkt. Lendið liggur frítt fyri, og onki órógvandi virksemi er í grannalagnum. Tó er tað ein vansi, at ferðslan til skúlan má fara eftir lutfalsliga smala vegnum gjøgnum alla bygdina. Eitt alibrúk liggur heilt stutt úr landi, og setur hetta ávís krøv til útlátið frá skúlanum. Nøkur neyst standa á økinum, sum mugu keypast og takast niður, um skúlin verður bygdur fram við sjónum. Bólkurin hevur í sínum arbeiði viðgjørt ymisk viðurskifti, sum hava týdning fyri staðsetingina. Serliga hevur hann raðfest byggilistarligar møguleikar fram við sjóvarmálanum, útbyggingar-møguleikar og atkomuviðurskifti. Av omanfyri nevndu staðsetingarmøguleikum heldur arbeiðsbólkurin, at økið við ferjuleguna inni á Fjørð er best egnaða økið.16</p>
<p><em type="bold">Fíggjartørvur </em>Um landsstýrismaðurin tekur undir við tilmæli okkara, eigur Mentamálaráðið at taka stig til, at neyðuga játtanin verður útvegað. Afturat játtanini fyri 2003, ið er 1,2 mió. kr., verður fíggjar-tørvurin mettur at verða 13,5 mió. kr. í 2004 og 7 mió. kr. í 2005. <em type="bold">Uppskot um víðari gongd í málinum </em>Til tess at tryggja eina støðuga tilgongd í byggingini verður eisini mælt til, alt fyri eitt at seta eina bygginevnd. Heimildir, ábyrgd og tilvísingar hjá bygginevndini skulu samstundis ásetast. Bygginevndin tekur stig til at velja byggiráðgeving. Byggiráðgeving kann veljast við at hava 1) eina arkitektakapping, 2) við sonevndari prækvalifikatión, ella 3) við at venda sær til ein ráðgeva beinleiðis. Við eini <em type="italic">arkitektakapping </em>verða møguleikarnir at skipa virksemið og byggingina væl lýstir. Í hesum føri heldur arbeiðsbólkurin tó, at ein arkitektakapping gerst eitt óneyðugt tíðar- og orkukrevjandi millumlið í byggigongdini. Tí verður mælt frá hesum. </p>
<p>Í einari <em type="italic">prækvalifikatión </em>lýsir byggiharrin byggiætlanina, umframt ynski og krøv til ráðgevingina. Áhugaðir ráðgevar bjóða seg síðan fram, og byggiharrin velur ráðgevan eftir frammanundan ásettum treytum. Arbeiðsbólkurin heldur hetta vera besta framferðarháttin í hesum føri. </p>
<p>Byggiharrin kann <em type="italic">venda sær beinleiðis til ein ráðgeva </em>, og vil hann sjálvsagt seta seg í samband við ein, sum hann metur vera føran fyri at loysa uppgávuna á nøktandi hátt. Arbeiðsbólkurin heldur tó, at tær ymsu uppgávurnar í sambandi við eina byggiætlan av hesum vavi eiga at verða bodnar út. </p>
<p>Bygginevndin skal gera eina byggiskrá saman við ráðgevingini, har virkisøkini á skúlanum verða nærri útgreinað og raðfest. Eftir hetta verður farið undir projektering og fylgjandi útbjóðing.</p>
<p>Til tess at tryggja, at fyrilit verða tikin fyri øllum virkisøkjum hjá skúlanum, eigur bygginevndin at vera mannað við fólki við neyðugum innliti og kunnleika til ætlaða virksemið.</p>
<p>Niðurstøðan hjá arbeiðsbólkinum er, at landsstýrismaðurin eigur at seta bygginevnd beinanvegin við einum arbeiðssetningi, sum verður orðaður sambært hesum tilmæli.</p>
<p>Jákup Andreasen</p>
<p>Hans Andreas Dam Joensen</p>
<p xml:lang="dan">Ole Jensen</p>
</body></document>
