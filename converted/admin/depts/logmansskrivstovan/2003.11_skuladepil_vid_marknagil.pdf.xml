<document xml:lang="fao" id="no_id"><header><title/><genre code="admin"/><author><unknown/></author><wordcount>3100</wordcount><conversion_status type="standard"/><availability><license type="standard"/></availability><multilingual><language xml:lang="dan"/></multilingual><origFileName>2003.11 Skúladepil við Marknagil.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p><em type="bold">Skúladepil við Marknagil </em>Við skrivi, ið er dagfest 12. mai 2003, setti landsstýrismaðurin í mentamálum bygginevnd at gera uppskot til og stíla fyri bygging av skúladeplinum. Í nevndina vórðu tilnevnd: Gunnar Hoydal, arkitektur, formaður Mads A. Winther, rektari á Føroya Studentaskúla og HF-skeiði Jákup Strøm, inspektørur á Føroya Studentaskúla og HF-skeiði Ragnar Magnussen, stjóri á Føroya Handilsskúla Ólavur Gregersen, formaður í stýrinum fyri Føroya Handilsskúla Egon Øregaard, stjóri á Tekniska Skúlanum í Tórshavn Tummas Sørensen, formaður í stýrinum fyri Tekniska Skúla í Tórshavn Eyðgunn Samuelsen, deildarstjóri í Mentamálaráðnum Eyðbjørn Poulsen kom fyri Eyðgunn Samuelsen, tá ið hann í august 2003 tók við sum stjóri á vinnu- og miðnámsdeildini í Mentamálaráðnum. Reidar Nónfjall kom í nevndina, tá ið hann tók við sum stjóri á Føroya Handilsskúla eftir Ragnar Magnussen í september 2003. Ole Jensen, arkitektur, hevur umboðað almennu byggifyristingina. Claus Reistrup, undirvísingarleiðari, er skrivari í nevndini. Meðan hann hevur verið burturstaddur, hevur Hans Andr. Dam Joensen, undirvísingarleiðari, verið fyri hann. Arbeiðssetningurin hjá nevndini hevur verið at samskipa áhugamálini hjá teimum trimum skúlunum við ætlan Mentamálaráðsins í ein virknan, nútímans skúladepil, og er henda frágreiðing at skilja sum fyrsti partur í tilgongdini fram ímóti projektering og bygging av skúladeplinum. Frágreiðingin er skipað í hesar partar: 1. Skúlarnir 2. Víðsjónir fyri depilin 3. Uppskot til bygnað og leiðslu 4. Skipan av øki og bygningum 5. Fyribils kostnaðarmetingar 6. Fígging og rakstur 7. Arbeiðs- og tíðarætlan 8. Niðurstøður og tilmæli Tórshavn, 28. november 2003, <em type="bold">1. Skúlarnir </em></p>
<p><em type="bold">Alment </em><em type="italic">At gera seg føran fyri at vera virkin í einum fjølbroyttum og skiftandi heimi. </em>Soleiðis kann í stuttum orðast tann hugsan, sum tey seinnu árini hevur gingið aftur í kjakinum um skúlan í tí, sum nevnist vitanarsamfelagið ella netverkssamfelagið. Ídnaðarsamfelagið við føstum mannagongdum á øllum økjum er farandi, og broytingin, sum alheimsgerð og kunningartøkni hava havt við sær, fer at krevja samskifti í <em type="italic">vitanarnetum </em>, í skúlunum eins og í vinnuni og samfelagnum yvirhøvur. Útbúgvingarpolitiska álitið í 1999 vísir á tær nýggju fyritreytirnar, og mælir millum annað til at fáa í lag størri horisontalt samstarv í miðnámsútbúgvingunum, bæði innan hvørja lærugrein sær og innan fakøkir. Miðnámsútbúgvingar eru í hesum høpi tann útbúgving, sum byggir á kunnleikastøðið, sum ein næmingur hevur eftir loknan fólkaskúla og fevnir ikki bert um gymnasialar útbúgvingar, men eisini aðrar, eitt nú yrkisútbúgvingar. Í hesum liggur hugsan, sum peikar fram ímóti eini samskipan sum í tí ætlaða skúladeplinum. Samstundis er tað greitt, at broytingar mugu fara fram frá vanliga skúlanum við eintýddari skipan - ein tími, ein lærari, ein flokkur, ein lærugrein og ein skúlastova - til skúla við smidligari skipan, ikki bert innhaldsliga, men eisini í skapi. Skúlin má húsast øðrvísi, skúlastovan má lata seg upp og <em type="italic">aftur at sær fáa rúm við avlopi av møguleikum </em>. Næmingur, bólkur, flokkur, allur skúlin. Fyri at menna fakligar, sosialar og persónligar førleikar skal tað bera til at arbeiða í skiftandi samanhangi og skiftandi umstøðum: friður og hugsavning í summum førum, kveiking og avbjóðing í øðrum. Av tí sama skal skúlin í framtíðini kunna hýsa nógvum og fjølbroyttum arbeiðsháttum. Hann skal samstundis vera opin lærustovnur og kunna veita tænastur til teirra, sum í alt størri tali fara at leita sær eftirútbúgving og nýggja vitan. <em type="bold">Tekniski Skúlin í Tórshavn </em>Á Tekniska Skúla gjørdist verkstaðarundirvísing partur av frálæruni fyrst í 70-árunum. Tórshavnar kommuna læt tá byggiøki til nýggjan skúla við Marknagilsvegin, men fíggjarligar umstøður gjørdu, at bara fyrsti partur av ætlaðu nýbyggingini, skúlaheimið, gjørdist veruleiki. Í staðin læt kommunan høllirnar í Smiðjugerði byggja sum eina fyribils loysn, men har heldur skúlin til enn í hølum, sum eru óarbeiðslig og niðurslitin. <em type="bold">Føroya Handilsskúli </em>Handilsskúlin, setti dagskúla á stovn í 1978, og farið varð undir at fyrireika bygging, so skúlin kundi fáa síni egni høli. Fimm ár seinni stóð verandi skúli við Marknagilsvegin liðugur, men næmingatalið vaks skjótt, og er í dag meira enn tvífalt tað, ið hann tá varð ætlaður til. Samstundis er skeiðstænasta í samstarvi við Tekniska Skúla komin afturat, nevnd Skeiðsdepilin í Marknagili, ein tænasta, sum ikki longur rúmast á sjálvum skúlanum. <em type="bold">Føroya Studentaskúli og HF-skeið </em></p>
<p>Studentaskúlin hevur verið í Hoydølum síðani fyrst í 60-árunum, og høvuðsbygningurin varð tikin í nýtslu í 1965. Hann varð ætlaður 12 flokkum við 24 næmingum ella um 280 næmingum íalt. Síðani tá eru fleiri lærugreinar komnar aftrat, og í 1974 varð HF-skeiðið sett á stovn. Tey seinnu árini hava á skúlanum verið umleið 25 flokkar við meira enn 500 næmingum. <em type="bold">Skúladepilin </em>Millum tey ymisku uppskotini, sum tey seinastu 20-30 árini hava verið til at bøta um viðurskiftini hjá teimum trimum skúlunum, var kappingin um útbygging av skúlanum í Hoydølum, skrivað út í 1994. Tað gjørdist síðani greitt, at umbyggingarnar og útbyggingarnar fóru at gerast so truplar og kostnaðarmiklar, at landsstýrismaðurin í undirvísingarmálum í mars 1998 setti nevnd at fyrireika kapping um nýggjan skúla á øðrum staði. Henda nevnd kom til ta niðurstøðu, at skúlin átti at verða bygdur við Marknagilsvegin. Nýggi landsstýrismaðurin, ið tá varð settur, heitti seinni sama árið á nevndina um at samskipa byggiætlanirnar hjá øllum trimum skúlum í eina heildarætlan. Síðani varð nevndin umskipað við umboðum fyri allar tríggjar skúlar, og á heysti 1999 varð útskrivað hugskotskapping um skúladepil við Marknagilsvegin. Úrslitið av kappingini tyktist ikki at loysa tey ynski, skúlarnir høvdu sett sær. Stígur kom í fyrireikingararbeiðið, sum síðani lá stilt, til landsstýrismaðurin í mentamálum í mai 2003 setti bygginevnd til - við støði í vinnarauppskotunum frá hugskotskappingini og uppskoti, sum arkitektafelagið Árni Winther seinni gjørdi um sambygging hjá Tekniska Skúla og Handilsskúlanum - at fyrireika projektering og bygging og skipa so fyri, at verklagslóg fyri skúladepilin kundi leggjast fyri tingið á heysti 2003. Nevndin hevur viðgjørt framrokningarnar, sum Hagstova Føroya hevur gjørt av væntaða fólkavøkstrinum komandi 25 árini, og hevur serliga umrøtt tølini fyri aldursbólkin tey 15 - 19 ára gomlu. Roknað verður við, at skúladepilin skal kunna rúma um 1200 fulltíðarlesandi næmingum. <em type="bold">2. Víðsjónir fyri depilin Tríggir skúlar - ein depil </em>Skúlarnir hava hvør sína søgu, hvør sína mentan og hvør sína skipan. Teir eru ymiskir og fevna víða frá tí handaliga til tað bókliga og frá at geva vinnuførleikar til at geva almenna vitan og leggja støðið undir framhaldandi lestri. Men teir eru allir miðnámsskúlar, og flestu næmingarnir eru í sama aldursbólki, nýliga komnir úr fólkaskúlanum, leitandi og ivasamir um sína leið frameftir. Broytingar í skúlaskipan fara væntandi at gera, at skúlarnir fáa arbeiðslag, sum er felags fyri fleiri ymiskar útbúgvingar, og sum gevur møguleika hjá næmingum at skifta ímillum og velja øðrvísi ella fara undir framhaldandi útbúgving seinni, og tað er væntandi, at skúlarnir í framtíðini fáa somu felagslærugreinir (móðurmálið, enskt og støddfrøði). Depilin skal veita teimum trimum skúlunum tænastur. Geva teimum innivist, hava umsjón við bygningum og útgerð og standa fyri tí, sum er í felag. Depilin kann hugsast sum eitt felagshús, har skúlarnir skriva seg inn eftir sínum skiftandi tørvi og gjalda eftir nýtslu. Depilsleiðslan umsitur ognirnar sum ein eigarafelagsskap, meðan tann námsfrøðiliga ábyrgdin er hjá teimum trimum skúlunum. Skúlarnir hava hvør sínar fyritreytir og skulu hava hvør sína andlitsgrein. Men depilin er felags andlitið. <em type="bold">Læra </em>At læra er at ogna sær vitan og førleikar. Men saman við broytingum í samfelagnum broytast eisini krøvini til førleikar. Tað ræður ikki longur bara um tað yrkisliga innihaldið í ymiskum lærugreinum, eisini sosialir, persónligir og kreativir førleikar skulu lærast, og hesir førleikar ognast best í samstarvi. Sjálvur og í samstarvi við onnur at leita upp vitan og gera seg kunnugan við nýggj viðurskifti. Meira enn at minnast gamlar kunnleikar ræður um at læra seg at læra í einum framhaldandi arbeiði, sum ongantíð endar. Umstøður skifta í heilum, eitt starv er ikki óbroytt fyri lívið, nýggjar royndir og nýggj vitan skal alla tíðina leggjast aftrat. Teldutøknin er í sær sjálvum ikki øðrvísi enn skúlabókin var fyrr. Men hon er eitt hent amboð til samskipan, og møguleikarnir, hon gevur fyri upplýsingum og skjótum samskifti, eru so nógvir, at tøknin av sær sjálvum letur upp fyri nýggjum arbeiðslagi, í skúlunum eins og í samfelagnum yvirhøvur. Av tí sama broytist leikluturin hjá lærarunum. Umframt at skula geva sína yrkisligu vitan frá sær skal lærarin vera vegleiðarin, ið fær næmingin at síggja møguleikar og ger hann føran fyri sjálvur at meta um upplýsingar og velja burturúr við skili. Læra skal hóska til tíðina og tað samfelagið, hon virkar í. <em type="bold">Vitanardepil </em>Vitanin hjá lærarunum og skúlunum er grundfæið í deplinum. Út frá hesum fæi skal depilin savna, goyma og menna vitan um samfelagið og gera hana tøka, ikki bara hjá næmingunum, men hjá øllum samfelagnum at brúka. Eitt væl útbygt og væl skipað bóka- og miðlasavn er kervið, sum skal tryggja samskiftið millum skúlarnar og samskiftið við onnur. Miðlasavnið verður hjartað í skúladeplinum, og tað skal bera til hjá øllum áhugaðum at leita sær upplýsingar og vegleiðing í savninum. Vitanardepilin skal savna royndirnar hjá teimum einstøku skúlunum og við felags eftirmetingum mæla til ábøtur, sum kunnu menna útbúgvingar, ið tørvur er á í føroyska samfelagnum. Vitanardepilin skal finna goymda vitan. Hann skal leita fram tað, ið onnur hava gjørt undan okkum, sálda tað fakliga og við dagsins møguleikum hækka vitanarstøðið og gera hana virkna. </p>
<p><em type="bold">Næmingar </em>Næmingar eru øll, sum venda sær til skúlarnar og depilin fyri at læra og fáa vitan. Nýggir læruhættir, nýggj tøkni, vaksandi skeiðvirksemi í avmarkaðum tíðarskeiði, fjarundirvísing o. a. fara at geva næmingunum øðrvísi umstøður, men persónliga sambandið millum næming og lærara fer framvegis at hava avgerandi týdning. Næmingarnir eru ógvuliga ymiskir, summir læra skjótt, summir krevja tíð og tol. Lærarar eiga at síggja tann einstaka næmingin sum ein heilan persón og læra hann at menna síni evni við teimum arbeiðshættum, sum hóska honum best. Næmingar eru brúkarar av skúlaverkinum. Skúlin skal laga seg til tørv og ynski hjá sínum næmingum. Men skúlin, serliga hjá børnum og ungum, má vera nógv annað enn ein vøruframleiðari, tað sosiala rúmið ímillum foreldrauppaling og vaksnamannalív má vera livandi og eggjandi. <em type="bold">Felagsskapur og samstarv </em>Felagsskapurin er heildin. Hvør skúli hevur sítt eyðkenni og síni mál, men skal samstundis vera virkin partur av felagsskapnum. Depilin er kanska ikki so stórur, tá samanborið verður við samsvarandi skúladeplar í øðrum Norðurlondum, og hjá teimum, sum seinni fara á lærustovnar aðrastaðni, kann hann í stødd vera hóskandi tillaging til nógv størri lestrarumhvørvi. Kortini verður skúladepilin við Marknagil í føroyskum høpi ein ógvuliga stórur stovnur. Tí verður avgerandi at skapa góð sambond millum tey, sum skulu fyrireika ætlanina og seta hana í verk, og tey nógvu, sum seinni skulu starvast har. Tá ið fyritreytirnar eru greiðar, skal kunnast mest møguligt um depilin. Næmingar koma og fara, meðan lærarar og starvsfólk eru tann støðuga meginásin í skúlunum. Tí er tað umráðandi, at tey eru við í uppbyggingini, og teirra áhugi fer at avgera, hvussu felagsskapurin verður. Samskiftisbólkar eiga at vera, yrkisligir, men eisini tvørtur um yrkismørk og skúlamørk. At lærarar hittast, tosa saman og taka virknan lut í arbeiðinum er fyritreyt fyri at felagsskapurin verður livandi. Bygnaðurin er eitt, bygningarnir og húsakarmarnir er annar partur av felagsskapinum. Tann fjøltáttaða undirvísingin krevur fjølbroytt arbeiðshøli ella arbeiðsøki. Umframt serhølini skulu verða undirvísingarrúm, rúm til bólkaarbeiði og sjálvlestur. Aftrat koma rúm til fyrilestrar og bókasavn/miðlasavn. Felagsskapurin ger, at skúlarnir kunna nýta tøk høli hvør hjá øðrum. Bygningarnir skulu vera soleiðis, at teir geva næmingum og starvsfólki hug at vera og virka í skúlanum, eisini eftir vanliga skúlatíð. Samvirknaður: at virka soleiðis saman, at meira kemur burtur úr enn tað, sum er lagt í eitt og eitt. At hvør skúli eggjar hinum til og brúkar royndir hvør hjá øðrum. Felags verkætlanir kunnu spretta, har til dømis studentaskúlin leggur ástøðið, tekniski skúli framleiðir evnið, og handilsskúlin marknaðarførir tað. <em type="bold">Áhugi, orka, dirvi </em></p>
<p>Ivamál skulu umrøðast, ósemjur skulu leggjast fram, misskiljingar skulu rættast, mótstøða skal virðast, so at álit kann skapast millum partarnar, ið skulu samstarva. Men skal tað eydnast at gróðurseta ein livandi lærudepil, so má burtur úr ivanum koma ein samvilji. Ein vilji til at taka við avbjóðingum og møguleikum, sum eitt so stórt felagsverk gevur. Allir skúlarnir hava betri umstøður fyri neyðini. Allir skúlarnir vilja mennast og fáa nýggjar møguleikar. Tað krevur orku og dirvi at geva tí ókomna skap. Hetta skapið skal koma úr huganum, og tey hugaðu skulu gerast virkin og hugsa: Hvussu kann eg í senn gera tað besta fyri mín skúla og fyri okkara felagsskap? Tað skal orðast, so at onnur skilja tað og kunnu taka tað til sín. Tað skal gerast spennandi at vera uppií at fremja verkið. Tað skal fáa skap. Sum eitt franskt orðatak sigur: Bara tey, sum duga at síggja tað ósjónliga, eru før fyri at gera tað sjónligt. Tað skal fáast í ljós, tí øll vita, at hetta er umráðandi verk. Ikki bara fyri skúlarnar og næmingarnar, men eisini fyri landsins framtíð. <em type="bold">Samanfating </em>Tann víða sjónin fyri depilin er sostatt: <em type="italic"></em>1. <em type="italic">at skapa ein framkomnan karm, so at skúlarnir kunnu fremja síni endamál og </em><em type="italic">menna sínar serstøku førleikar, </em>2. <em type="italic">at fáa í lag ein samstarvandi felagsskap, sum gevur næmingunum hug at læra og </em><em type="italic">avbjóðingar til at búnast, sjálvir og saman við øðrum, </em>3. <em type="italic">og at skapa eitt læruumhvørvi, sum á høgum støði kann nøkta skiftandi </em><em type="italic">samtíðartørv og gerast virkin partur av samfelagsmenningini. </em><em type="bold">3. Uppskot til bygnað og rakstur </em>Skúlarnir eru ymiskir, ikki bara yrkisliga og námsfrøðiliga, men eisini í bygnaði. Tekniski Skúlin og Handilsskúlin eru sjálvognarstovnar, hvør við sínum stýri við beinleiðs tilknýti til vinnuna, meðan Studentaskúlin og HF-skeiðið er almennur miðnámsskúli beinleiðis undir Mentamálaráðnum. Spurningurin verður tá, hvussu felags bygnaðurin í komandi skúladeplinum kann verða skipaður. Skúlarnir hava verið samdir um, at teir ynskja at byggja á tað støðið, sum nú er, og at teir hvør sær, innan fyri galdandi lógir og fyriskipanir hjá tí almenna, hava ábyrgd av sínum egna skúla. Men ein felags skipan má vera, og eitt samstarvsráð ella depilsráð má setast á stovn við umboðum fyri skúlarnar og myndugleikarnar. Ráðið hevur ábyrgd av samskipanini og felags rakstrinum, og ráðið setur fyritaksstjóra til at hava um hendur dagligu umsitingina av hølum, bygningum og ognum. <em type="bold">4. Skipan av øki og bygningum </em>Í samsvari við ásetingina í arbeiðssetninginum vendi nevndin sær til arkitektarnar Heidi H. Poulsen og Árna Winther um at gera uppskot til at skipa byggiøki og bygningar saman við almennari byggimálslýsing av heildarætlanini. Nevndin hevði frammanundan á serligum fundum viðgjørt og orðað hugsjónirnar - ella víðsjónirnar, sum nevndin samdist um at kalla tær - fyri skúladepilin, og á hesum grundarlagi fóru arkitektarnir undir arbeiðið sítt. Arkitektavirkini bæði, MAP Arkitektar og Arkitektavirkið Árni Winther, hava arbeitt saman, og 30. oktober 2003 løgdu tey í felag uppskotið fyri bygginevndina og nakrar dagar seinni, tann 4. november, fyri skúlastýrini og mentamálaráðið. Allir partar tóku væl undir við uppskotinum og hildu tað vera áhugavert støði undir tí framhaldandi arbeiðinum. Víst verður til lýsingina hjá arkitektunum av hesum uppskoti. <em type="bold">5. Fyribils kostnaðarmetingar </em>Við støði í mettum dagsprísum og skúlabyggingum, sum eru í gerð, er henda kostnaðarmeting gjørd: </p>
<p><em type="italic">Hølisslag </em><em type="italic">fermetrar </em><em type="italic">kr./ferm. </em><em type="italic">kr. u. mvg. </em></p>
<p>Felagsøki 2.400 16.000 38.400.000</p>
<p>Fyrisiting 950 18.000 17.100.000</p>
<p>Undirvísingarhøli 6.900 18.000 124.200.000</p>
<p>Verkstøð 5.100 13.500 68.850.000</p>
<p>Ítróttur 1.600 12.000 19.200.000</p>
<p>Uttanumsøki 9.000 2.500 22.500.000</p>
<p>Tilsamans 16.950 290.250.000</p>
<p><em type="italic">Ikki íroknað príshækkkingar í byggitíðini, útgerð, innbúgv og flyting </em><em type="bold">6. Fígging og rakstur </em>Á løguætlan landsstýrisins tey komandi árini er roknað við týðandi íløgum til skúlabyggingar, og Mentamálaráðið hevur greitt nevndini frá sínum serliga áhuga fyri miðnámsskúlunum í hesum sambandi. Ráðið hevur havt fund við leiðsluna í Tórshavnar kommunu um ognarviðurskifti og onnur felags áhugamál, herundir møguleikarnar fyri, at kommunan ognar sær verandi verkstaðarbygningar hjá Tekniska Skúla, soleiðis at keypspeningurin kann gerast partur av fíggingini av skúladeplinum. Kommunan hevur tó ikki enn viðgjørt hesar spurningar nærri, men er áhugað í einum neyvum samstarvi um ætlanina. Hetta verður sostatt týdningarmikil partur av komandi útgreiningararbeiðinum. <em type="bold">7. Arbeiðs- og tíðarætlan </em>Bygginevndin hevur saman við arkitektunum sett upp yvirlit yvir arbeiðsætlan og síðani mett um byggitíðina, um so er, at avgjørt verður at fara undir byggingina og fullføra hana, so skjótt hetta verkliga letur seg gera. Í tíðarætlanini er roknað við neyðugum málsviðgerðum, og at myndugleikaloyvi, sáttmáltingingar o.a. ikki seinka. Fyritreyt er, at játtanir eru tøkar, og at byggimarknaðurin fær lagað seg væl til verkætlanina. <em type="bold">1. Fyrireiking </em></p>
<p>Byggiskrá/brúkarahoyringar januar - juli 2004</p>
<p xml:lang="dan">Skipanaruppskot januar - juli 2004 <em type="bold">2. Projektering </em></p>
<p xml:lang="dan">Forprojekt juli 2004 - januar 2005</p>
<p>Myndugleikaviðgerð januar - mars 2005</p>
<p>Projektera byggibúning mars - juni 2005</p>
<p>Høvuðsprojekt, 1. partur mars 2005 - mars 2006</p>
<p>Høvuðsprojekt, 2. partur mars 2006 - mars 2007</p>
<p>Høvuðsprojekt, 3. partur mars 2007 - mars 2008 <em type="bold">3. Útbjóðing og byggisáttmálar </em></p>
<p>Útbjóðing, byggibúning juni - august 2005</p>
<p>Sáttmáli, byggibúning august - september 2005</p>
<p>Útbjóðing, 1. partur mars - mai 2006</p>
<p>Sáttmáli, 1. partur mai - juni 2006</p>
<p>Útbjóðing, 2. partur mars - mai 2007</p>
<p>Sáttmáli, 2. partur mai - juni 2007</p>
<p>Útbjóðing, 3. partur mars - mai 2008</p>
<p>Sáttmáli, 3. partur mai - juni 2008 <em type="bold">4. Bygging </em></p>
<p>Lendisarbeiði sept. 2005 - mars 2006</p>
<p>Fyrsti partur juni 2006 - juni 2007</p>
<p>Annar partur juni 2007 - juni 2008</p>
<p>Triði partur juni 2008 - juni 2009 <em type="bold">5. Útbúnaður </em></p>
<p>Innbúgv og útgerð, 1. partur juni - august 2007</p>
<p>Innbúgv og útgerð, 2. partur juni - august 2008</p>
<p>Innbúgv og útgerð, 3. partur juni - august 2009 <em type="bold">6. Skúladepilin tøkur at taka í nýtslu </em></p>
<p>Fyrsti partur august 2007</p>
<p>Annar partur august 2008</p>
<p>Triði partur august 2009 <em type="bold">8. Niðurstøður og tilmæli Byggingin </em>Bygginevndin er samd um, at uppskotið til skipan av øki og bygningum er áhugavert og vil kunna laga seg væl til eina fjølbroytta og skiftandi undirvísing við góðum møguleikum fyri samskifti millum teir tríggjar skúlarnar. <em type="bold">Bygnaðurin </em>Nevndin ásannar, at greið skipan fyri leiðslu og rakstur av deplinum er fyritreyt fyri góðum og mennandi samstarvi í deplinum. Skúlarnir eru samdir um at mæla til  at landið byggir skúladepilin við bygginevnd, ið hevur umboð fyri allar tríggjar skúlar,  at felags stovnur, nevndur Miðnámsdepilin, verður skipaður - í seinasta lagi tá ið byggingin byrjar - við tí endamáli at eiga og reka bygningar og ognir,  at skúlarnir samstarva í depilsráði. <em type="bold">Framhaldandi arbeiðið </em>Nevndin endurtekur, at henda frágreiðingin er fyrsta stigið í arbeiðsgongd, sum framvegis krevur munandi fyrireikingar og kanningar, umframt gott samstarv eisini við teir kommunalu myndugleikarnar. Hon er eitt kjølfesti og vísir á eina karm, sum nú skal arbeiðast innanfyri, áðrenn endalig byggiskrá verður gjørd. Í hesum sambandi fer bygginevndin at leggja dent á at samskifta við komandi brúkararnar so væl sum gjørligt, ikki minst lærararnar og tey starvsfólk, sum skulu samstarva í skúladeplinum. Nevndin hevur sett sær fyri  at skipa fyri brúkarahoyringum  at seta lærarabólkar tvørtur um skúla- og fakmørk  at hava evnisdagar  at fáa samband við líknandi verkætlanir í grannalondum Byggiskráin verður síðani støðið undir sjálvari projekteringini við sínum ymisku stigum: projektuppskot, forprojekt og høvuðsprojekt, soleiðis at byggingin eftir myndugleika-viðgerðir og neyðugar góðkenningar kann bjóðast út eftir neyvari arbeiðsætlan. </p>
</body></document>
