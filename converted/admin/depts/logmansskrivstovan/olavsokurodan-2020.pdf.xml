<document xml:lang="fao" id="no_id"><header><title/><genre code="admin"/><author><unknown/></author><wordcount>3745</wordcount><conversion_status type="standard"/><availability><license type="standard"/></availability><multilingual/><origFileName>ólavsøkurøðan-2020.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision: 154948 $; </version></header><body><p xml:lang="isl">Harra formaður!</p>
<p>Fortreytirnar fyri hesum nýggja áratígginum vóru søguliga góðar. Tað staðfesti eg í nýggjársrøðuni gamlaárskvøld.</p>
<p>Og tveytúsund og tjúguni byrjaðu eisini væl.</p>
<p>Tað  var,  sum  í  yrkingini  hjá  Mikkjali  á  Ryggi  um  ein  roktúr  til útróðrar, har fiskur var á hvørjum jarni:</p>
<p><em type="italic">»so hvørt ein innan stokkin hekk, hin næsti krók í knokkin fekk.« </em></p>
<p>Hendan  myndin  er  góð.  Og  hon  lýsir  væl  støðuna,  sum  var  í Føroyum um ársskiftið.</p>
<p>So hvørt, sum eitt arbeiði var innanborða, ja, so var tað næsta klárt at draga inn um stokkin. Soleiðis var í øllum vinnum, og vánirnar til árið vóru øgiligar.</p>
<p>Her  var  logandi  íverksetarahugur.  Rokaðar  bingjur  út  í  heim  við fiski og laksi. Og ferðavinnan var klár til sítt besta ár nakrantíð.   Vit høvdu fulla ferð.</p>
<p>Men. Brádliga broyttist alt!  Júst sum tað eisini ger hjá Mikkjali á Ryggi:</p>
<p><em type="italic">»Nú leita allir bátar til landa,</em> <em type="italic">tí luftin gerst so grim og grá,</em> <em type="italic">og illslig skýggj í erva standa,</em> <em type="italic">so veðurskifti væntast má;</em> <em type="italic">tað sæst á øllum líkindum,</em> <em type="italic">hann kemur ei við mýkindum.«</em> </p>
<p>Og  vit  kunnu  nú  staðfesta,  at  hann  kom  ikki  við  mýkindum. Ongantíð hava vit upplivað nakað líknandi.</p>
<p>Tað er ikki løgið, at ótryggleiki og ótti kom á fólk.   Ótti fyri at verða smittað.   Ótti fyri at bera smittuna víðari.  Og ótti fyri, at ein av okkara nærmastu skuldi verða raktur.</p>
<p>Best sum sólin skein sum bjartast, gjørdist luftin <em type="bold">grim og grá</em> – og veðrið skifti.  </p>
<p>Tað var ódnarróður. Men áralagið var framúr, semja var um kósina</p>
<p type="listitem">–  og  øll  somul  settu  á,  alt  tey  vóru  ment  –  fólk,  vinna  og</p>
<p>myndugleikar. Og samgonga og andstøða arbeiddu væl saman.</p>
<p>Gamlaárskvøld hevði eingin okkara droymt um, hvussu illveðrið fór at herja hetta várið.</p>
<p>Avbjóðingarnar hava kravt – og krevja framvegis – nógv av okkum øllum.</p>
<p>Seinastu dagarnar hava vit, sæð hvussu lúnsk sjúkan er, og hvussu hon støðugt bankar uppá, eisini her heima hjá okkum.</p>
<p>Men hjá mær er eingin ivi.</p>
<p>Vit fara framhaldandi at klára tað.</p>
<p>Vit  hava  eitt  sterkt  og  sunt  vinnulív,  ið  megnaði  at  rógva  víðari, meðan tey oystu upp á lívið.</p>
<p>Búskapurin  er  sterkur  og  tryggur  –  og  tað  sama  eru  skipanirnar, sum lofta teimum, ið hava størsta tørvin.</p>
<p>Fólkatalið veksur støðugt, og fráflytingin hevur seinasta árið verið søguliga lág.</p>
<p>Nógv gongur framvegis væl.</p>
<p>Men summi merkja sviðan.</p>
<p>Tíverri  hava  nøkur  mist  arbeiðið  seinastu  mánaðirnar. Arbeiðsloysið  er  ikki  bara  eitt  tal.  Tað  eru  fólk  og  familjur,  sum verða tveitt út í óvissu - og missa inntøku. Tað kann kennast ótrygt.</p>
<p>Men eingin, sum missir arbeiðið, fellur í fríum falli. Vit hava eina sterka arbeiðsloysistrygging. Og undir koronu spentu vit eitt eyka trygdarnet út undir samfelagið við trimum hjálparpakkum.</p>
<p>Hartil gav tað tryggleika, at bankarnir góvu góðar sømdir, tá ið á stóð.</p>
<p xml:lang="isl"><em type="bold">Harra formaður!</em> </p>
<p>Føroyar hava ikki altíð havt samhaldsfastar skipanir. Einaferð stóðu menn í sjálvdrátti. Fekst tú nógv, átti tú nógv. Fekst </p>
<p>Men nú munnu øll vera samd um, at vit skulu fáa hjálp, tá ið lívið upp á skift rakar okkum meint.</p>
<p>Vit eru errin av vælferðarsamfelagnum, Føroyum.</p>
<p>Tryggleiki er krúnan – og búskapurin er grundvøllurin.</p>
<p>Búskapurin,  sum  við  ársbyrjan  var  upphitaður,  er  nú  kólnaður nakað, men hann er tíbetur framvegis sterkur.</p>
<p>Tí eri eg bjartskygdur, hóast eitt ilsligt skýggj myrkir um.</p>
<p>Vinnulívið og fíggingarstovnarnir eru sterk. Almenna skuldin er lítil, landið eigur tøkan pening, og grunnar, sum landið varðar av, eru væl fyri.</p>
<p>Men – lat meg siga sum er: Hetta er eitt serligt ár. Og eins lítið, sum vit vistu um hetta farna vár, vita vit um hetta komandi heyst.</p>
<p>Eg havi seinastu tíðina mangan grundað:  <span type="quote">“Var hetta tað?”</span>  <span type="quote">“Fer smittan at breiða seg aftur?”</span>  <span type="quote">“Og hvat gera vit, um so er?”</span></p>
<p>Men her eru eingi svar. Vit vita ikki, hvat ið hendir – og nýggj vitan um koronu kemur støðugt undan kavi.</p>
<p>Henda óvissan kann kennast ótrygg.</p>
<p>Og júst tí leggja vit doyðin á at reka ein varnan og ábyrgdarfullan búskaparpolitikk.</p>
<p>Tí hildu vit eitt sindur aftur undir koronu - og brúktu væl minni av skattgjaldarans peningi enn grannalondini.</p>
<p>Tað var ein tíð fyri -, ein tíð við - og ein tíð verður eftir koronu, og longu nú er greitt, at hall verður á fíggjarlógini.  Fortreytirnar  hjá  samgonguni,  ið  tók  við  farna  heyst,  eru grundleggjandi broyttar.</p>
<p>Illveður  kom  á,  og  nú  ræður  um  at  tora  at  stýra.  Avgerðir  mugu takast  –  eisini  í  eini  knappari  vend  –  men  tær  skulu  takast  við varsemi og umhugsni.  Tí  skulu  vit  koma  trygt  ígjøgnum  koronu,  má  grundleggjandi vælferðin ikki verða sett í vanda.</p>
<p>Kanska  fara  broytingar  og  betringar  ikki  at  ganga  so  skjótt,  sum ynskiligt. Kanska kunnu vit ikki seta so nógvar pengar av, sum vit høvdu  ætlað  okkum.  Og  kanska  verða  ikki  øll  ynski  mótvegis  tí almenna gingin á møti.</p>
<p xml:lang="nno">Men eitt er vist.</p>
<p>Tað skal verða gott at liva og virka í Føroyum.</p>
<p>Tí  heldur  landsstýrið  fast  um  íløgurnar  kring  landið.  Tær  tryggja arbeiði, og at virksemið heldur fram.</p>
<p>Men  at  tora  at  stýra  merkir  eisini  at  tora  at  hyggja  at  nýggjum leiðum – og nýggjum loysnum.  Fólkið í Føroyum vil hava minni  tos og meiri handling.  Vit kunnu ikki tosa okkum til framburð.</p>
<p>Vit fara tí at broyta skipanir og bygnaðir, sum ikki longur geva bestu úrtøkuna. Privata  vinnan  skal  kunna  bjóða  tí  almenna  av,  har  tað  er  til fyrimunar fyri borgaran, og nakrar av almennu tænastunum verða útveittar, um tað er ein fyrimunur fyri føroyingin.</p>
<p>Eisini mugu vit hyggja at rakstri og bygnaði hjá landinum.  Tað er til dømis ikki uppgávan hjá landinum at reka partafeløg. Tí er tað í nøkrum førum skilabest at einskilja fyritøkur – og í øðrum førum  tryggja,  at  kappingin  millum  almennu  partafeløgini  og privatar fyritøkur verður jøvn.</p>
<p>Skulu  vit  framhaldandi  vera  í  fremstu  røð,  mugu  vit  politikarar skapa røttu karmarnar, góðar arbeiðsumstøður og menning. Tað skal bæði vera rúm fyri hugflogi og fjølbroytni.</p>
<p>Somuleiðis hyggja vit at nevndum og ráðum, og vit fara at umskipa og avtaka fleiri teirra.</p>
<p>Landsstýrið  vil  troyta  nýggjar  leiðir.  Tí  verður  eitt  vakstrarforum stovnað, sum skal birta undir nýhugsan, íverksetan, grønan vøkstur og vælferð.</p>
<p>Talgildu Føroyar er eitt ítøkiligt dømi um nýhugsan og íverksetan, sum kann tryggja spennandi vitanararbeiðspláss - og skumpa undir enn størri búskaparvøkstur.</p>
<p xml:lang="isl"><em type="bold">Harra formaður! </em></p>
<p>Í nýggjársrøðuni tosaði eg um gerandishetjur í Føroyum – óvitandi um, hvønn ovurstóran týdning júst gerandishetjurnar fóru at </p>
<p>Øll  tit,  sum  støðugt  andøvdu,  meðan  samfelagið  annars  legði árarnar inn, eru høvuðsorsøkin til, at vit higartil eru komin so væl ígjøgnum hesa farsóttina.</p>
<p>Við  Heilsufrøðiligu  starvsstovuni  á  odda  kunnu  vit  rópa  okkum »heimsmeistarar í testing«.</p>
<p>Á  leið  35.000  kanningar  eru  gjørdar,  og  tær  hava  –  saman  við uppsporing  og  avbyrging  –  avmarkað  smittubreiðsluna  í samfelagnum, og tað hevur givið tryggleika.</p>
<p>Vit  virkaðu  rætt  í  tøkum  tíma,  og  tá  ið  báturin  onkuntíð  rak  av ýtinum, róðu vit skjótt afturá aftur.</p>
<p>Og ivaðist onkur frammanundan, ivast eingin longur.  Vit mugu hava eitt dygt og trygt heilsuverk, sum bæði kann lekja og lofta.</p>
<p>Og skal heilsuverkið lofta, er neyðugt við eini viðgerðartrygd.</p>
<p>Vit vilja hava, at fólk verða útgreinað skjótt – og eingin skal bíða longur enn 30 dagar eftir viðgerð. Vit arbeiða longu við at greina og  almannakunngera  bíðilistarnar  –  og  sjúklingurin  skal  fylgjast upp. Hetta verður grundarlagið undir viðgerðartrygdini.</p>
<p>Og tað verður eisini tryggari hjá diabetikarum í Føroyum. Saman við Novo Nordisk grunninum fara vit at bøta um viðgerðartilboðini.</p>
<p>Ein  royndarskipan,  ið  bjóðar  teimum  15–35  ára  gomlu  ókeypis sálarfrøðiliga  viðgerð,  fer  eisini  at  muna  væl  og  hjálpa  fleiri sálarliga.</p>
<p>Um nakrar dagar byrjar ein sálarfrøðingur og sosialráðgevi á ADHDklinikkini á Psykiatriska deplinum.</p>
<p>Málið er, at bíðitíðin, sum fyrr í ár var upp til trý ár, skal fáast niður á tríggjar mánaðir næsta árið.</p>
<p>Vit vilja betra um møguleikarnar hjá teimum, ið av sjúku ella skaða hava  mist  førleika,  at  endurvinna  mistu  førleikarnar.  Størri  orka verður  brúkt  til  endurvenjingartænastur  í  sjúkrahúsverkinum,  og skjótt verður eitt endurvenjingartilboð til parkinsonsjúklingar sett á stovn.</p>
<p>Heilsuverkið  skal  raðfestast,  tí  vit  vita,  at  likamlig  sjúka  ikki  bara rakar  likamið,  men  eisini  sálarheilsu,  familju,  arbeiðslív  og fíggjarviðurskifti.</p>
<p>Fyri  at  lætta  um  hjá  teimum  løntakarum,  sum  gerast  álvarsliga sjúkir  í  longri  tíð,  til  dømis  krabbameinssjúklingum  -  leingja  vit tíðarskeiðið við sjúkradagpengum.</p>
<p xml:lang="isl"><em type="bold">Harra formaður! </em></p>
<p><em type="italic">»stokkut er stundin, til sjóvarfallið vendir,</em> <em type="italic">eydnan á útróðri skiftir ofta brátt. « </em></p>
<p>So beinrakið falla orðini hjá Mikkjali á Ryggi – og hjá okkum kundi gingið  galið,  tá  ið  sjóvarfallið  vendi.  Tað  gjørdi  tað  nógvastaðni. Men vit eru higartil sloppin væl, tá ið um heilsuna ræður.</p>
<p>Afturfyri hava ávísir partar av vinnuni rindað dýrt. Og ferðavinnan varð harðast rakt.</p>
<p>2020  skuldi  verða  besta  árið  hjá  ferðavinnuni  –  við  prýðiligum hotellum og nýggjum tilboðum. Men metárið er skift um við óviss útlit hjá øllum teimum mongu, sum starvast í ferðavinnuni.</p>
<p>Hjálparpakkarnir hava munað væl – og tíbetur fjølgast ferðafólk nú aftur í Føroyum, so hotellini fyllast.</p>
<p>Leingi  hava  ferðavinna,  festarar  og  fjallafólk  fregnast  um meginreglur fyri gongd í haga. Í heyst leggja vit uppskot fyri tingið, har vit vilja finna røttu javnvágina við landbúnaðinum øðrumegin</p>
<p type="listitem">– og rættinum at ferðast í náttúruni hinumegin. Øll skulu kenna seg</p>
<p>trygg við ætlanirnar.</p>
<p>Til  dømis  verða  ásetingar  um  gjøld  og  gjaldsheimildir,  so  at ferðavinnan hevur støðugar, javnbjóðis og tryggar karmar.</p>
<p>Aftrat tí skal ferðavinnan geva avkast um alt landið, og peningur skal  falla  til  økini,  har  virksemið  er. Vit  skulu  verða  betur  at gagnnýta  møguleikarnar  í  ferðavinnuni  alt  árið  við  at  betra førleikarnar.</p>
<p>Ferðavinnan  skal  verða  bæði  búskaparliga  og  umhvørvisliga burðardygg.</p>
<p>Somu treytir seta vit alivinnuni, sum heldur á at vaksa.</p>
<p>Nýggjastu  ætlanirnar  við  aling  á  landi  og  á  opnum  havi  eru spennandi  og  kunnu  vónandi  geva  skjótari  framleiðslu  og  minni lúsa- og sjúkutrupulleikar.</p>
<p>Úti í heimi veksur tørvurin á matvørum. Eisini frá sjógæti og aling. Um vit, sum eru umgyrd av havinum, ikki troyta henda møguleika, so  verða  tað  onnur  -  og  tá  er  ikki  vist,  at  tað  verður  gjørt burðardygt.</p>
<p>Landsstýrið tekur undir við Heimsmálunum hjá ST.</p>
<p>Tá  um  umhvørvið  ræður  fáa  vit  ikki  fleiri  møguleikar,  og  røttu avgerðirnar skulu takast nú.</p>
<p>Eitt  stig  á  leiðini  er  náttúrumargfeldislógin,  sum  skal  verja  og varðveita ta føroysku náttúruna og tað lívfrøðiliga margfeldið.</p>
<p>Eitt  annað  stig  er  at  seta  ferð  á  grøna  orkuskiftið,  umframt  at týðandi stig verða tikin í orku- og veðurlagsarbeiðinum í heyst.</p>
<p>Vit skulu fáa fleiri at framleiða tann grøna streymin, so tær stóru íløgurnar liggja á fleiri herðum og ikki bara á almennu kassunum. Hetta  skal  koma  umhvørvinum,  samfelagnum  og  brúkaranum  til góðar.</p>
<p>Fyri at røkka málinum um 100% varandi orku á landi í 2030 skulu íløgur gerast fyri einar 5 til 10 milliardir. Tað krevur at fleiri eru við at lyfta!</p>
<p>Men skulu privatar fyritøkur fáa javnbjóðis atgongd til elnetið hjá SEV fyri at framleiða grøna orku, krevst fult gjøgnumskygni. Tí skal elnetið  hjá  SEV  skiljast  frá  hinum  virkisøkinum,  so  at  vit  betur gjøgnumskoða, hvat netparturin kostar.</p>
<p>Vit  eggja  áhaldandi  brúkaranum  til  at  leggja  um  til  reinar orkukeldur – eitt nú við at endurrinda MVG’ið til hitapumpur og elbilar.</p>
<p>Men nærum helmingurin av føroyska útlátinum stavar frá skipum. Tað er tí eitt risastórt grønt framstig, at fleiri nýggj og framkomin skip eru á veg í flotan. Tey fara at dálka munandi minni enn eldru skipini.</p>
<p xml:lang="isl"><em type="bold">Harra formaður! </em></p>
<p>Javnan hoyra vit fólk greiða frá, hvussu ótrygg tey kenna seg, tá ið tey koyra á vegum og tunnlum kring landið.</p>
<p>Tað skal sjálvandi takast í álvara. Og tað skal sjálvandi bøtast um. Tí hava vit sett væl meira pening av til at røkja landsvegirnar kring landið.</p>
<p>Tað  fer  at  muna  væl,  nú  bæði  eysturoyartunnilin  og  nýggi hvalbiartunnilin skjótt verða lidnir.</p>
<p>Undirsjóvartunnilin til Sandoynna er hálvboraður, hol verður sett á Dalstunnilin og ferð er eisini sett á tunlarnar norður um Fjall og fámjinstunnilin.</p>
<p>Fyri at samferðslukervið kann verða útbygt skilabest og tryggast, gera  vit  eina  langtíðarætlan,  sum  raðfestir  hvørjir  vegir,  tunlar, bygningar og skip skulu verða gjørd næstu 10 árini.</p>
<p xml:lang="isl"><em type="bold">Harra formaður! </em></p>
<p>»Eingin  veit  á  morgni  at  siga,  hvar  hann  á  kvøldi  gistir«,  sigur orðafellið.</p>
<p>Men  eingin  føroyingur  eigur  at  stúra  fyri,  hvørt  hann  hevur nakrastaðni at gista, og hvørt familjan hevur tak yvir høvdið.</p>
<p>Málið  er  greitt:  Bústaðarmøguleikarnir  í  Føroyum  skulu  gerast betri.  Vit  vilja  vera  við  til  at  tryggja  fjølbroyttar  bústaðir  til  allar føroyingar.</p>
<p>Tað gera vit best við at lyfta í felag. Bæði alment og privat. Bara soleiðis fáa vit nøktað átrokandi tørvin.</p>
<p>Vit  vilja  eggja  privatu  vinnuni  at  gera  íløgur  í  føroyska bústaðarmarknaðin við at javnseta tað almenna og privata.</p>
<p>Bústaðir  skulu  framhaldandi  hava  ein  týðandi  leiklut.  Eftir  ætlan fáa  Bústaðir  heimild  at  læna  400  milliónir  kr.  til  at  seta  gongd  á nýggja bygging.</p>
<p>Helvtin – 200 milliónir krónur – skal brúkast til at byggja bústaðir til fólk við serligum tørvi, nýtt barnaheim, lestrarbústaðir og varda</p>
<p>Hin  helvtin  verður  brúkt  til  at  byggja  vanligar  leigubústaðir.  Av hesum  verða  100  milliónir  kr.  settar  av  til  vanligar  bústaðir  í teimum økjum í landinum, har grundarlag ikki er fyri kapping.</p>
<p>Eg vóni, at privata vinnan gerst virknari á bústaðarmarknaðinum. Eitt nú kundi eitt samspæl millum pensjónsfeløg, fakfeløg, bankar, privat feløg og Bústaðir birt upp undir nýggjar fíggingarmøguleikar.</p>
<p>Tí  tess  fleiri  møguleikar,  vit  hava,  tess  størri  ávirkan  kunnu  fólk hava á síni bústaðarviðurskifti.</p>
<p>Og vit skulu royna at tryggja øllum frælsi til at skipa sítt lív, sum tey ynskja sær – á øllum økjum.</p>
<p>Tí er eisini nýggja lógin um almannatrygd og tænastur, sum avloysir gomlu forsorgarlógina, eitt ovurhonds stórt framstig.</p>
<p>Har verður støði tikið í, hvat tann <em type="bold">einstaki</em> megnar og tørvar – og hvør  støðan  annars  er.  Tænasturnar  skulu  veitast <em type="italic">saman</em>  við borgaranum heldur enn <em type="italic">fyri</em> borgaran. </p>
<p>Vit vilja, at fólk skulu hava ávirkan á egin viðurskifti og varðveita tilknýtið til arbeiðsmarknaðin, so at brek ella sjúka sum minst forða fyri vanligum lívi.</p>
<p>Vit  eru  sannførd  um,  at  øll  hava  okkurt  virðismikið  íkast.  Sama hvussu lívsstøðan annars er.</p>
<p>Tí  eigur  aldurin  heldur  ikki  at  gera  av,  nær  fólk  skulu  verða pensjónerað – tað eiga orkan og hugurin at gera av.</p>
<p>Vit  skylda  okkara  gomlu  ein  tryggan  aldurdóm.  Men  tað  loypti hvøkk á pensjónistarnar, tá ið skattafría grundarupphæddin varð skerd.</p>
<p>So skjótt, sum vit komu til, hækkaðu vit grundarupphæddina aftur, og  við  serliga  skattafrádráttinum  fer  fólkapensjónisturin  eftir ársskiftið at hava omanfyri 1000 krónur meira eftir um mánaðin.</p>
<p>Nú  mótrokningin  er  lagaligari  fyri  pensjónistarnar,  loysir  tað  seg betur at arbeiða.</p>
<p xml:lang="isl"><em type="bold">Harra formaður!</em> </p>
<p>Tað liggur natúrliga til ungdómin at vera livandi og lívsglað. Men í vár  varð  nógv  av  tí,  sum  ungdómurin  gleddi  seg  til,  annaðhvørt strikað ella útsett.</p>
<p>Sum  heild  settu  tey  felags  trygdina  fram  um  egin  ynski  og  róðu saman við okkum øðrum.</p>
<p>Og er tað nakað, sum eyðkennir Føroyar, so er tað, at vit ansa hvør eftir øðrum.</p>
<p>Tað  ger  Føroyar  til  eitt  trygt  stað  at  vaksa  upp.  Hetta  mugu  vit stremba eftir at varðveita –  og børnini skulu eisini kenna seg trygg innan skúlans gátt.</p>
<p>Tí vilja vit gera enn meiri fyri at basa happing í fólkaskúlanum og stremba eftir einari nullhugsjón á hesum økinum.</p>
<p>Fólkaskúlin skal menna og kveikja næmingarnar, og tí er neyðugt við einum tíðarhóskandi skúla.</p>
<p>Gløgg, vitandi og arbeiðssom ung fólk eru avgerandi fyri framtíð Føroya. Tí eri eg glaður um, at støðugt fleiri lesa víðari í Føroyum. Ótryggleikin  hetta  várið  hevur  fingið  nógv  ung  at  velja  tryggu leiðina og fara undir útbúgving ella í læru her heima.</p>
<p>Møguleikarnir  fyri  lesnaði  eru  nógvir,  og  vit  hava  eisini  givið lærlingum  ein  munandi  skattafrádrátt.  Hetta  fer  vónandi  at  fáa fleiri  í  læru  og  at  stimbra  hugin  hjá  lærlingum  at  arbeiða  yvir  í lærutíðini.</p>
<p>Men  vit  vilja  menna  og  styrkja  møguleikarnar  at  útbúgva  seg  í Føroyum  uppaftur  meira.  Her  er  Fróðskaparsetrið  ein  týðandi viðspælari,  og  Setrið  verður  eisini  raðfest  komandi  árini.  Pengar eru  millum  annað  settir  av  til  at  fáa  útbúgvingarnar  á  Setrinum altjóða góðkendar.</p>
<p>Í  løtuni  verður  arbeitt  við  at  fáa fleiri  at  lesa  námsfrøði,  og  fleiri sleppa nú at lesa sjúkrarøktarfrøði.</p>
<p>Men  vit  hava  eisini  tørv  á  fólki  við  tøkniligum  og  handaligum førleikum.  Vit  hava  tørv  á  fólki,  ið  byggir  og  umvælir  bygningar, bilar, </p>
<p>Tí vilja vit styrkja um yrkis-útbúgvingarnar og stovna eina nýggja handverksmeistaraútbúgving í tøttum samstarvi við vinnuna.  Eisini  arbeiða  vit  við  nýggjum  yrkis-útbúgvingum  í  ali-  og ferðavinnu.</p>
<p xml:lang="isl"><em type="bold">Harra formaður! </em></p>
<p>Føroyar eru eitt ríkt og framkomið land, sum skal taka størri ábyrgd í altjóða samfelagnum og vera við til at menna og hjálpa, har tørvur er.  Fleiri  menningarlondum  tørvar  eitt  trygdarnet,  nú  meira  enn nakrantíð, og vit eru partur av tí.</p>
<p>Vit hava nógv at lata í altjóða samstarvi.  Men vit hava eisini nógv at vinna.</p>
<p>Til dømis betri og skjótari atgongd til áhugaverdar marknaðir, sum kunnu menna føroyskt vinnulív og kasta meiri av sær. Vit vilja vinna okkum betri handilsviðurskifti við lond sum Bretland, Kina, Japan og Russland.</p>
<p>Málið skal vera, at vit flyta okkum frá at bara útflyta rávørur til at selja  fleiri  lidnar  matvørur.  Og  møguleikin  er  søguliga  góður,  nú spenningurin  millum  eystur  og  vestur  aftur  er  kyknaður,  og stórveldini geva Føroyum ans.</p>
<p>Vit vilja hava góð sambond við allan heimin, men lat ongan iva vera um, at Føroyar eru og verða partur av vesturheiminum.</p>
<p>Okkara  viðurskifti  við  USA  eru  í  spennandi  legu,  og  á  fundi  við amerikanska  uttanríkisráðharran  hava  vit  gjørt  av  at  skipa  ein samstarvskarm landanna millum.</p>
<p>Nú ræður um at brúka okkara støðu sum best, men fyrst mugu vit fáa  betri  innlit  í  og  meiri  ávirkan  á  okkara  verju-  og trygdarviðurskifti.</p>
<p>Frælsi fæst best í samstarvi við onnur – bæði frælsið hjá tí einstaka, frælsið hjá vinnuni og frælsið hjá okkara landi á altjóða pallinum.</p>
<p>Vit eru tilvitað um okkara støðu í Arktis, og seinni í ár leggja vit fram eina  nýggja  arktiska  strategi,  sum  verður  okkara  stavnhald komandi árini.</p>
<p>Tørvur  er  eisini  á  at  finna  nýtt  stavnhald  saman  við Evropasamveldinum.</p>
<p>Tí sendi eg fyri nøkrum døgum síðan ES-nevndarforkvinnuni bræv, har eg geri greitt, at vit vilja skipa samstarvið av nýggjum.</p>
<p>Vit  mugu  hava  eitt  sterkari  samstarv  við  ES,  ið  bæði  bøtir  um okkara  handilsviðurskifti  og  samstundis  loyvir  okkum  at  víðka samstarvið til onnur øki.</p>
<p>Samstarvið í ríkisfelagsskapinum skal eisini viðgerast av nýggjum. Ríkisfelagsskapurin  hevur  seinastu  árini  staðið  órørdur.  Eingin menning. Eingin framburður. Men konfrontasjónir og ósemjur.</p>
<p>Vit skulu sjálvandi røkja okkara egnu áhugamál.  Tí er neyðugt at beina  burtur  allar  uttanríkispolitiskar  forðingar  í  viðurskiftunum við Danmark.</p>
<p>Við  sitandi  landsstýri  verður  nýggj  kós  sett  ímóti  meira semjusøkjandi tíðum.</p>
<p>Vit  hava  longu  funnið  semju  við  donsku  stjórnina  um,  at  ein  og hvør, sum býr í Føroyum og hevur ríkisborgararætt, kann fáa cprnummar.  Hetta  fer  at  gera  tað  nógv  smidligari  at  brúka  eitt  nú donsku sjúkrahús-skipanirnar og at fáa danskt lestrarpláss.</p>
<p>Hetta er fyrsti liður í at dagføra ríkisfelagsskapin. Tað er týðandi at gera upp, hvat virkar og ikki – og støðugt geva felagsskapinum eitt innihald, sum samsvarar tíðini í dag.</p>
<p>Og stýrisskipanin skal eisini dagførast.  Sjálvandi eru løgtingskvinnur  ikki  menn,  og  tað  er  eisini  neyðugt  at  dagføra ásetingarnar  um  fíggjarmál  og  viðgera  partin,  sum  ásetur,  at millumtjóða sáttmálar altíð eru yvir føroyskari lóggávu.</p>
<p>Í  næstum  fari  eg  at  kalla  allar  flokkar  inn  til  at  umrøða  hesar broytingar.</p>
<p>Og tíðin krevur eisini aðrar dagføringar. Seinasta árið hevur nógvur ótryggleiki ligið í spurninginum um 5G net. Bæði í NATO og í ES er niðurstøðan nú greið: undirstøðukervið á fjarskiftisøkinum er ein týdningarmikil liður í trygdar- og verjupolitikki.</p>
<p>Eg havi í hesum sambandi samskift við danska forsætisráðharran, og  vit  fara  í  felag  at  fyrireika  nýggju  lóggávuna,  sum  skal  seta teimum, ið veita 5G, treytir. Uppskotið verður væntandi lagt fyri Løgtingið í hesi tingsetuni.</p>
<p>Tí  eingin  ivi  skal  vera:  Føroyingar  skulu  óræddir  kunna  nýta framkomna samskiftistøkni, og nýggja lóggávan skal veita trygdina.</p>
<p xml:lang="isl"><em type="bold">Harra formaður! </em></p>
<p>Mikkjal á Ryggi hevur eina yrking um ein ungan mann, ið ferst á havinum. Akkerið heldur ikki - og eingin er at hjálpa honum.</p>
<p>Í  Føroyum  verða  vit  javnan  mint  á,  at  lagnan  ikki  liggur  í  okkara hondum, og tað er so mangt, vit ikki ráða yvir.</p>
<p>Kortini gera vit alt, vit kunnu, fyri at veita trygd og hjálp á sjógvi og landi.</p>
<p xml:lang="isl">Og fremsti liðurin er ein góð og sterk tilbúgving.</p>
<p>Men  lógarverkið  um  tilbúgvingina  má  dagførast  og  viðurskiftini gerast greiðari. Soleiðis økja vit um trygdina í øllum landinum.</p>
<p>Eisini fiskivinnan er nú aftur løgd í trygga legu.</p>
<p>Við  broytingunum  í  lógini  um  sjófeingi  hevur  vinnan  fingið brúksloyvi við 12 ára uppsagnartíð, ið  Løgtingið skal  samtykkja á hvørjum ári.</p>
<p>Ótrygga uppboðssølan er eisini strikað.</p>
<p>Og  nýggja,  trygga  fiskivinnulóggávan  hevur  longu  givið  avkast: Íløgur  verða  gjørdar  fyri  út  við  2  milliardir  komandi  árini,  og  við nýggjum og dagførdum tólum kunnu vit flyta føroysku fiskivinnuna munandi longur framá.</p>
<p>Men  fiskatilfeingið  er  ogn  Føroya  fólks.  Verða  veiðirættindi  seld endaliga, skal tað almenna hava bróðurpartin. Tí hava vit gjørt ein serskatt, sum tryggjar landinum sín part av sølunum.</p>
<p>Næsta stigið er at endurskoða skipanina við veiðugjaldi, so at hon tekur neyvari atlit at skiftandi umstøðum í vinnuni.</p>
<p>Veiðugjaldið  verður  broytt  til  eitt  yvirskotsgrundað  gjald,  sum leggur upp fyri rentu-, olju- og fiskaprísi.</p>
<p>Eftir ætlan verður nýggja lógin sett í gildi frá ársbyrjan 2021.</p>
<p xml:lang="isl"><em type="bold">Harra formaður!</em> </p>
<p>Fyri  bert  fáum  vikum  síðan  vistu  vit  ikki,  hvørt  ólavsøkan  kundi haldast.</p>
<p>Men nú er hon her. Vit halda ólavsøku – samstundis, sum vit halda tilmælini. Vit hava tillagað okkara felagslív og okkara felagsskap, og vit hava gjørt tað í eini knappari vend.</p>
<p>Enn er vandin tó ikki av.</p>
<p>Uttanlands síggja vit, hvussu smittan aftur breiðir seg, og vit vita, at tað eisini kann henda her.</p>
<p>Men halda vit øll tilmælini – og um vit kanna og smittuspora – eru vit trygg.</p>
<p>Og tó at vit løgdu stilt fyrr í vár, vilja vit frameftir gera alt fyri at sleppa undan, at tað aftur verður neyðugt. Nógv er eftir, sum skal gerast.</p>
<p>Fyri at tríva aftur í Mikkjal á Ryggi:</p>
<p xml:lang="isl"><em type="italic">Var altíð logn og sól,</em> <em type="italic">- og var lívið leikur,</em> <em type="italic">lýkkan mót og megi stjól,</em> <em type="italic">maður gjørdist veikur.  </em></p>
<p>Tað er í mótgongdini, vit mennast mest; tað er har, vit síggja og bøta um tað, sum ikki er nóg gott - og tað er har, vit styrkna.</p>
<p>Tó  at  korona  gav  okkum  ein  sjógv,  sló  hon  okkum  ikki  út.  Vit arbeiddu saman og eru nú á veg aftur á rættkjøl; sterkari, klókari og - tori eg at siga - tryggari enn áðrenn.</p>
<p>Latið nú okkum, sum her sita, halda fram við góða arbeiðinum. Latið okkum seta stavnhaldið Føroyum at frama - og latið okkum hava dirvi at tillaga tað so hvørt, sum eydnan snarar.</p>
<p>Latið okkum toga Føroyar fram á leið - í ódn eins væl og í logn.</p>
<p>Góða ólavsøku øll somul!</p>
<p>Gud signi Føroyar,</p>
<p>Bárður á Steig Nielsen løgmaður</p>
</body></document>