<document xml:lang="fao" id="no_id"><header><title/><genre code="admin"/><author><unknown/></author><wordcount>15855</wordcount><conversion_status type="standard"/><availability><license type="standard"/></availability><multilingual/><origFileName>101-01-logmansrodan1999.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision: 154948 $; </version></header><body><p xml:lang="isl"><em type="bold">Innihaldsyvirlit </em></p>
<p xml:lang="isl">Innihaldsyvirlit .......................................................................................................................1</p>
<p xml:lang="eng"><em type="bold">PARTUR I .................................................................................................................................3 </em></p>
<p>Framløga løgmans..................................................................................................................3 Høvuðsmál í tingsetuni......................................................................................................4 Búskapur............................................................................................................................4 Fullveldisætlanin ...............................................................................................................5 Almanna- og heilsuviðurskifti...........................................................................................5 Vinna .................................................................................................................................6 Fiskivinna..........................................................................................................................7 Uttanríkisviðurskifti ..........................................................................................................7 Kommunu- og útjaðaraviðurskifti.....................................................................................8 Oljuvinna...........................................................................................................................8 Umhvørvi ..........................................................................................................................9 Útbúgving, gransking og mentan ......................................................................................9</p>
<p xml:lang="est"><em type="bold">PARTUR II .............................................................................................................................11 </em></p>
<p>Fyrisitingarmál .....................................................................................................................11 Fyrisitingarpolitikkur.......................................................................................................11 Starvsfólkapolitikkur.......................................................................................................11 Uttanlandsmál ......................................................................................................................11 Marknamál ......................................................................................................................11 Altjóða samstarv..............................................................................................................12 Framtíðarstøða Føroya í Evropa......................................................................................13 Norðurlandamál...............................................................................................................13 Kommunumál ......................................................................................................................14 Fíggjarviðurskifti.............................................................................................................15 Kommunulógin................................................................................................................16 Framtíðar kommunubygnaður..........</p>
<p>Hvalaveiða.......................................................................................................................29 Vinnumál .............................................................................................................................30 Vinnupolitikkur ...............................................................................................................30 Samskifti .........................................................................................................................32 Arbeiðsmarknaður...........................................................................................................33 Oljumál ................................................................................................................................33 Umhvørvismál .....................................................................................................................35 Almanna- og heilsumál ........................................................................................................35 Almannamál ....................................................................................................................35 Heilsumál ........................................................................................................................38 Undirvísingar- og mentamál ................................................................................................38 Fólkaskúli ........................................................................................................................39 Miðnám ...........................................................................................................................39 Mentan.............................................................................................................................41</p>
<p xml:lang="est"><em type="bold">PARTUR III............................................................................................................................43 </em></p>
<p>Løglisti .................................................................................................................................43 Løgmansskrivstovan........................................................................................................43 Fíggjarmálastýrið.............................................................................................................43 Fiskimálastýrið ................................................................................................................44 Vinnumálastýrið ..............................................................................................................44 Oljumálastýrið.................................................................................................................44 Almanna- og Heilsumálastýrið........................................................................................45 Undirvísingar- og Mentamálastýrið ................................................................................45</p>
<p xml:lang="isl"><em type="bold">Løgmansrøðan er til skjals á heimasíðu landsstýrisins: www.fl.fo </em></p>
<p xml:lang="eng"><em type="bold">PARTUR I </em></p>
<p><em type="bold">Framløga løgmans </em></p>
<p xml:lang="isl"><em type="italic">Harra formaður </em></p>
<p>Hetta er seinasta ólavsøkurøða í hesi øldini og hendan tingsetan røkkur inn í eina nýggja øld og nýtt ártúsund.</p>
<p>Hetta landsstýrið hevur nú virkað í eitt gott ár. Høvuðsmálið er greitt: At seta tryggar karmar um einar fult sjálvstøðugar og sjálvbjargnar Føroyar í  næstu øld.</p>
<p>Fyri  bert  einum  ári  síðani  var  torført  at  síggja  longur  enn  ein  dag  fram,  tí  nógvir  óloystir trupulleikar skuggaðu fyri øllum útsýni.</p>
<p>Síðani eru stórar broytingar hendar í føroyska samfelagnum:</p>
<p type="listitem">• Búskaparligu hjólini eru aftur farin at mala.</p>
<p type="listitem">• Vinnuliga gongur framá bæði á sjógvi og landi.</p>
<p type="listitem">• Arbeiðsloysið minkar, og fólkatalið veksur støðugt.</p>
<p type="listitem">• Ein komandi oljuvinna verður fyrireikað.</p>
<p type="listitem">• Batar eru settir í verk á almanna- og heilsuøkinum og innan skúla, mentan og gransking.</p>
<p type="listitem">• Arbeitt verður miðvíst við at lýsa krøvini til Føroyar sum eitt land við fullveldi við egnari</p>
<p xml:lang="isl">grundlóg.</p>
<p>Í okkara viðurskiftum við umheimin eru stór og ítøkilig frambrot gjørd:</p>
<p type="listitem">• Semja er gjørd um endurgjald fyri bankamálið.</p>
<p type="listitem">• Loysn er funnin á skuldarspurninginum mótvegis Danmark.</p>
<p type="listitem">• Marknatrætan við Bretland er loyst, og sáttmálin er staðfestur av bretska parlamentinum.</p>
<p type="listitem">• Handilssáttmáli okkara við ES er betraður munandi.</p>
<p type="listitem">• Altjóða áhugin fyri Føroyum er stórur, og nógv ynski eru um økt samstarv.</p>
<p type="listitem">• Harafturat er okkara yvirskot á handilsjavna og gjaldsjavna mótvegis útheiminum stórt.</p>
<p>Kortini er greitt, at nógv stórmál eru eftir at loysa til tess at tryggja eini framhaldandi menning av føroyska samfelagnum.</p>
<p>Tað  ber  helst  til  at  siga,  at  vit  upp  gjøgnum  nítiárini  fingust  við  at  stýra  tí  føroysku samfelagsskútuni millum boðar og sker. Vit komu undan verstu grunnbrotunum.</p>
<p>Nú er kósin sett móti sjálvbjargni, og skútan  spakuliga farin at sigla. Tí ræður um at halda kósina, og hava stabilititetin í lagi fyri at tryggja allari manningini ein tryggan og góðan túr.</p>
<p>Málið er at fáa eina last og eina barlast, sum vit sjálvi skapa og ikki blaka fyri borð aftur.</p>
<p><em type="bold">Høvuðsmál í tingsetuni </em></p>
<p>Í hesi tingsetuni, sum byrjar í dag, verða óivað eisini stórar politiskar avbjóðingar, m.a.:</p>
<p type="listitem">• Farast skal undir samráðingar við donsku stjórnina um ein sáttmála, ið skipar Føroyar sum</p>
<p>eitt land við fullveldi. Málið er at hava fólkaatkvøðu um ein nýggjan sáttmála næsta ár.</p>
<p type="listitem">• Fíggjar- og búskaparligar raðfestingar skulu gerast fyri at hava ein so javnan búskap sum</p>
<p>gjørligt.</p>
<p type="listitem">• Ein nýggj, varðandi pensiónsskipan skal viðgerast og setast í verk.</p>
<p type="listitem">• Ein framtíðar fiskivinnupolitikkur verður orðaður og settur í verk.</p>
<p type="listitem">• Lóggáva um oljuleiting og útbjóðing skal setast í verk.</p>
<p type="listitem">• Ein  miðvísur  útbúgvingar-  mentanar-  og  granskingarpolitikkur  skal  setast  út  í  kortið  og</p>
<p xml:lang="isl">styrkjast.</p>
<p type="listitem">• Nýggj kommunulóggáva skal viðgerast og setast í verk.</p>
<p type="listitem">• Munagóð tiltøk til frama fyri økismenning og útjaðaran skulu fremjast.</p>
<p><em type="bold">Búskapur </em></p>
<p>Búskaparvøksturin  heldur  fram.  Hagtølini  vísa  sum  heild  vøkstur  í  øllum  vinnugreinum,  og innan útflutningsvinnuna er talan um øking í virðinum hóast afturgongd í nøgd.</p>
<p>Hetta er ikki minst tí bøtta vinnuliga kappingarførinum fyri at takka, men  lagaliga gongdin í náttúruni og á heimsmarknaðinum eiga eisini sín part av framgongdini. Vit kunnu ikki rokna við, at hesi viðurskifti verða okkum soleiðis til vildar næsta árið.</p>
<p>Stórt trýst er á lønar- og prísleguni. Vandi er fyri, at lønar- og prísvøkstur uppviga hvør annan. Tað  bøtir  í  longdini  onki  um  búskaparstøðuna  hjá  tí  einstaka  ella  í  samfelagnum,  men  førir einans vánaligari kappingarføri við sær.</p>
<p>Hartil  er  greitt,  at  virksemið  økist  ikki  javnt  kring  landið.  Vøksturin  og  eftirspurningurin síggjast einamest í miðstaðarøkinum og innan ávísar yrkisbólkar.</p>
<p>Tí er alneyðugt, at vit brúka búskaparframgongdina til at konsolidera føroyska búskapin til at gerast  sjálvbjargin,  og  at  vit  taka  økismenningar-  og  sosial  atlit  í  landsins  fíggjar-  og búskaparpolitikki.</p>
<p>Landsstýrið  ger  í  løtuni  uppskotið  til  fíggjarlóg  fyri  ár  2000.  Endamálið  er  at  viðgera fíggjarlógina sum part í einum búskaparligum heildarpolitikki við omanfyrinevndu atlitum. Í høvuðsheitum verður miðað ímóti at:</p>
<p type="listitem">• Útreiðslur landskassans eiga at tálmast.</p>
<p type="listitem">• Inntøkur landskassans eiga at viðgerast í mun til landskassans útreiðslur og skyldur, eins</p>
<p>og vinnuligar konjukturbroytingarnar.</p>
<p type="listitem">• Almenni íløgukarmurin verður at avtala millum landsstýrið og kommunur og setast í mun</p>
<p>til privata íløguvirksemið við atliti at byggivirkseminum í landinum.</p>
<p type="listitem">• Langtíðarraðfestingar eiga at verða gjørdar á málsøkjunum.</p>
<p>Í samgonguskjalinum hevur samgongan sett sær fyri at lækka skatt- og avgjøld. Landsstýrið fer tí ikki at tálma búskaparliga virkseminum við at hækka skatt- og avgjøld. Heldur eigur at verða hildið aftur á útreiðslu- og íløgusíðuni á fíggjarlógini.</p>
<p>Sjálvbjargni fyri føroyska búskapin verður ikki tryggjað, fyrrenn vit vísa, at vit megna at reka eitt  trygt  vælferðarsamfelag  uttan  ríkisveitingarnar,  og  at  vit  støðugt  økja  um  vinnuligu inntøkurnar í mun til almennu útreiðslurnar.</p>
<p>Landsstýrið  ætlar  at  seta  heildarveitingina  úr  Danmark  á  serliga  játtan  á  fíggjarlógini. Heildarveitingin fer fyrst og fremst til at gjalda rentur og avdráttir við. Harafturat til íløgur, har tørvurin er íkomin av íløgusteðginum, sum kreppan førdi við sær.</p>
<p>Í fyrstu atløgu verður neyðugt at nýta nakað av blokkinum til rakstrarútreiðslur, men málið má verða,  at  almennu  rakstrarútreiðslurnar  verða  tillagaðar  soleiðis,  at  vit  sum  frá  líður  gerast óheft av heildarveitingini.</p>
<p>Fleiri  frágreiðingar  og  hagtøl  um  føroyska  búskapin  eru  í  seinastuni  almannakunngjørdar. Frágreiðingarnar  eru  áhugaverdar  og  viðkomandi,  og  eiga  hesar  tí  av  tingmonnum  at  verða tiknar við tá orðaskifti um føroyska búskapin kemur fyri.</p>
<p><em type="bold">Fullveldisætlanin </em></p>
<p>Landsstýrið hevur lagt alstóran dent á, at leiðin til at skipa Føroyar sum eitt land við fullveldi skal byggjast á neyvar fyrireikingar, upplýsing og fólkaræðisliga avgerð.</p>
<p>Grundað  á  tingsamtyktina  frá  oktober  í  fjør  er  seinasta  árið  gjørt  eitt  stórt  kanningar-  og útgreiningararbeiðið, sum lýsir krøvini til Føroyar sum eitt sjálvstøðugt land.</p>
<p>Eitt stórt tal av fólki í og uttan fyri fyrisitingina hava lagt stóra orku í hetta arbeiðið, umframt at serfrøðingar úr útlondum hava tikið lut. Arbeiðið hevur gingið væl, og úrslitini verða savnað í <span type="quote">”Hvítubók”</span>, sum verður almannakunngjørd um ein mánaða.</p>
<p>Hvítabók, eins og aðrar útgreiningar, skal brúkast sum eitt arbeiðsamboð hjá politikarunum at leggja neyvar politiskar ætlanir. Hesar frágreiðingar geva almenninginum fullgott grundarlag at taka støðu til ætlanirnar.</p>
<p>Ein ætlan verður í løtuni løgd til tess at kunna politikarar, vinnufeløg, yrkisfeløg, áhugafeløg, fjølmiðlar og almenningin annars um arbeiðið og úrslitini í Hvítubók.</p>
<p>Miðað verður ímóti at leggja Hvítubók og landsstýrisins niðurstøður til aðalorðaskiftis á tingi í heyst. Eftir hetta er greitt at gera endaliga samráðingaruppleggið og at fara til samráðingar við donsku stjórnina. Hetta verður gjørt í neyvum samstarvi við uttanlandsnevnd løgtingsins.</p>
<p xml:lang="isl"><em type="bold">Almanna- og heilsuviðurskifti</em> </p>
<p>Á  almannaøkinum  hevur  landsstýrið  sett  sær  fyri  at  gera  munagóð  framtøk  viðvíkjandi  lóggávuni og tænastum.</p>
<p>Á pensjónsøkinum er fyrsta stig tikið til at bøta um umstøðurnar hjá teimum eldru. Ein nýggj pensjónslóg  er  samtykt  og  kemur í gildi næsta ár. Seinni í ár er ætlanin at leggja fyri tingið uppskot  til  løgtingslóg,  sum  ásetir  og  javnar  upphæddirnar  sambært  pensjónslógini. Pensjónistarnir fara at merkja eina munandi hækking í pensjónsviðbótunum.</p>
<p>Fyrireikingarnar  eru  byrjaðar  til  nýggju  lóggávuna  á  almannaøkinum,  og  verða  uppskot  til nýggja forsorgarlóg og barnaforsorgarlóg eftir ætlan løgd fyri løgtingið í heyst.</p>
<p>Samstundis verður arbeitt við spurninginum um, hvussu føroyska samfelagið í framtíðini skal megna  at  tryggja  føroyingar  fíggjarliga  á  ellisárum.  Her  ætlar  landsstýrið  at  bróta  upp  úr nýggjum  við  at  seta  í  gildi  eina  skipan,  sum  áleggur  øllum  lønmóttakarum  at  gjalda  til pensjónsuppsparing.</p>
<p>Á barnaansingarøkinum ætlar landsstýrið at broyta lóggávuna soleiðis, at hendan uppgávan í framtíðini  verður  ein  kommunal  uppgáva  burturav.  Fyri  at  viga  upp  ímóti  teimum meirútreiðslum, sum broytingin hevur við sær fyri kommunurnar er ætlanin, at lógin um býtið av almannaútreiðslum verður avtikin. Allar hesar lógir fáa gildi frá 1. januar ár 2000.</p>
<p>Eisini á eldraøkinum standa landsstýrið, løgtingið og ikki minst kommunurnar fyri stórum avbjóðingum.  Økið  er  afturúrsiglt.  Í  neyvum  samstarvi  við  m.a.  eldraráðið  arbeiðir  landsstýrið við at leggja eina langtíðarætlan fyri menning og útbygging á økinum. Landsstýrið miðar eftir, at bíðilistin til røktarheimspláss minkar, og eiga vit sum skjótast at seta skjøtul á at byggja í minsta lagi eitt røktarheim afturat í Føroyum.</p>
<p>Heilsutænastan verður støðugt bøtt, herundir ætlaða útbyggingini á Landssjúkrahúsinum, sum er við á verandi fíggjarlóg. Neyðugt verður at samskipa veitingarnar á sjúkrahúsøkinum, so vit fáa eina betri og meiri fjøltáttaða tænastu fyri játtanirnar á økinum.</p>
<p>Í ár er sett í gildi nýggj løgtingslóg um kommunulæknaskipan, og í næstum verður farið undir at viðgera spurningin um, hvussu vit menna og broyta kommunulæknaskipanina.</p>
<p><em type="bold">Vinna </em></p>
<p>Á vinnuøkinum hevur landsstýrið júst orðað ein yvirskipaðan vinnupolitikk, har hugsjónin er ein sjálvberandi búskapur, ið byggir á ymiskar vinnur, sum skapa avkast, framburð og vælferð í fríari, altjóða kapping, og sum raðfesta trivnað og umhvørvið ovarlaga. Farið verður nú undir at  orða  politiska  málið  fyri  einstøku  vinnugreinarnar,  herundir  eisini  innan  kunningartøkni, lívfrøðitøkni og fíggjarvinnu.</p>
<p>Innan  vinnuframa  verða  fleiri  skipanir  endurskoðaðar,  sum  kunnu  vera  vinnuni  at  frama. Ætlanin  er  at  gera  vinnuframaskipanirnar  einfaldari,  so  fyritøkur  og  einstaklingar  fáa  lættari atgongd til tøka ráðgeving og tænastur.</p>
<p>Landsstýrið heldur eisini, at ein føroyskur partabrævamarknaður kann gerast ein týðandi táttur, tá nýtt virksemi skal setast á stovn, og verandi fyritøkur mennast.</p>
<p>Vinnumálastýrið  legði  fyrst  í hesum árinum fram frágreiðing um, hvussu samferðslukervið í Føroyum  sum heild skal skipast. Grundað á frágreiðingina var niðurstøðan, at arbeiðast skal fram ímóti, at Vágoyggin og Norðuroyggjar fáa fast samband við meginøkið. Eisini skal nýtt skip  bøta  um  sambandið  við  Suðuroynna.  Landsstýrið  ætlar  at  virka  fyri  at  fremja  hesar verkætlaninar,  sum  fara  at  bøta  um  umstøðurnar  fyri  økismenning.  Tá  verkætlanirnar  eru framdar, verða umleið 85% av føroyingum knýttir í   beinleiðis vegasambandið.</p>
<p>Uppskot  til  nýggja  lóg  fyri  postvirksemi  og  Postverk  Føroya  verður  lagt  fram.  Leisturin  til lógaruppskotið fer at líkjast tí fyri fjarskiftisøkið. Eisini eru ætlanir um at fara undir at dagføra politikkin á ferðavinnuøkinum í ár.</p>
<p>Landsstýrið  fer  at  taka  viðurskiftini  hjá  landbúnaðinum  til  viðgerðar,  serliga  við  atliti  at fíggjarligu viðurskiftunum hjá festibóndunum.</p>
<p><em type="bold">Fiskivinna </em></p>
<p>Á  fiskivinnuøkinum  er  farið  undir  at  orða  ein  greiðan  fiskivinnupolitikk.  Til  tess  at  røkka endamálinum  í  lógini  um  vinnuligan  fiskiskap,  skulu  reguleringartiltøkini  tryggja,  at fiskastovnarnir  undir  Føroyum  verða  gagnnýttir  burðardyggiliga  við  fiskidøgum,  stongdum økjum og friðingum á gýtingarleiðum.</p>
<p>Fiskidagaskipanin  er  sum  stýringaramboð  endurskoðað.  Hesum  arbeiði  hevur  ein  altjóða viðurkendur  serfrøðingur  í  stovnsmetingum  staðið  fyri.  Niðurstøðan  er,  at  skipanin  tænir sínum endamáli.</p>
<p>Landsstýrið  fyrireikar  uppskot  at  leggja  fyri  løgtingið  til  broytingar  í  lógini  um  vinnuligan fiskiskap.  Broytingarnar  hava  til  endamáls  at  gera  reglurnar  um  ognarviðurskifti  greiðari,  at gera  veiðirættindi  umsetiligari,  og  annars  sum  heild  at  geva  fiskivinnuni  rúmari  ræsur  at arbeiða undir.</p>
<p>Fiskiveiðisamráðingarnar í 1999 hava gingið væl, hóast avtalurnar eru á nakað lægri stigi enn í 1998.  Serstakliga  eru  botnfiskakvoturnar  í  Barentshavinum  minkaðar.  Útlendsk  skip  eru samsvarandi skerd á føroysku landleiðini.</p>
<p>Útlitini  fyri  uppsjóvarveiðuni  eru  tey  somu  sum  í  fjør,  og  við  nýggjum  skipum  í  føroyska veiðiflotanum verða kvoturnar betri gagnnýttar enn higartil.</p>
<p>Samanumtikið  eru  fiskiveiðimøguleikar  okkara  í  íslendskum  og  grønlendskum  sjógvi  betri  í 1999, enn teir vóru í 1998.</p>
<p>Nýggja  vaktar-  og  bjargingarskipið,  sum  verður  bygt  á  norskari  skipasmiðju,  verður  liðugt næsta heyst.</p>
<p>Landsstýrið setti sær sum mál í fjør at yvirtaka skipaeftirlitið, og ein nevnd er síðan sett at gera uppskot um, hvussu hetta kann gerast.</p>
<p xml:lang="isl"><em type="bold">Uttanríkisviðurskifti </em></p>
<p>Í  uttanríkismálum  verður  nú  farið  undir  samráðingar  við  íslendingar  um  markið  millum Føroyar og Ísland, eftir at sáttmáli er undirskrivaður við bretar um markið millum Føroyar og Bretland. Samráðingarnar við íslendingar verða skipaðar á sama hátt sum við bretar. Tær byrja, byrja, tá íslendingar eru til reiðar at samráðast.</p>
<p>Samráðingarnar við ES í fjør heyst vóru eitt stórt framstig fyri Føroyar og føroysku vinnuna. Broytingarnar  í  sáttmálanum  høvdu  við  sær,  at  umleið  97%  av  ES  handlinum  nú  er  fríur. Landsstýrið  fer  at  leggja  stóran  dent  á  at  beina  tær  seinastu  avmarkingarnar  í  sáttmálanum burtur.</p>
<p>Samráðingarnar  um  at  víðka  handilssáttmálan  við  ES  til  eisini  at  fevna  um  heilsufrøðilig viðurskifti, halda fram. Føroyar standa í dag á einum vegamóti í framtíðar samstarvinum við ES, og spurningurin er, hvørja leið vit skulu halda. Tvinnar møguligar leiðir tykjast at standa frammalaga. Tær eru ávikavist, at verandi handilssáttmáli verður víðkaður til ein EBS líknandi sáttmála, ella at Føroyar gerast sáttmálapartur í EFTA og EBS.</p>
<p>Í heyst verður løgd fyri tingið frágreiðing um hernaðarviðurskifti Føroya undir kalda krígnum. Frágreiðingin er eitt úrslit av arbeiðinum hjá nevndini, ið sambært løgtingssamtykt var sett at kanna  hesi  viðurskifti.  Løgmaður  hevur  ætlanir  um,  at  seta  líknandi  kanning  í  verk  í eysturevropeisku londunum, fyri at lýsa Føroya støðu undir kalda krígnum frá hesi síðu.</p>
<p><em type="bold">Kommunu- og útjaðaraviðurskifti </em></p>
<p>Ætlanin er at leggja fram eitt uppskot til nýggja kommunulóg í heyst. Lógin kemur í staðin fyri verandi kommunulóg, sum er frá 1972. Umframt at lógin verður dagførd, soleiðis at hon fer at samsvara  við  nútímans  kommunala  umsiting,  eru  eisini  grundleggjandi  broytingar  í lógaruppskotinum.</p>
<p>Ætlanin  er  at  økja  kommunala  sjálvstýrið,  so  kommunurnar  fáa  størri  avgerðarrætt  og  eina meiri sjálvstøðuga ábyrgd av egnum málsøkjum.</p>
<p>Landsstýrið arbeiðir við ætlanum, hvørs endamál er at venda tí afturgongd, sum útjaðarin og serliga  útoyggjarnar  hava  verið  fyri,  til  framgongd.  Ein  nevnd  verður  í  næstum  sett  at  lýsa viðurskiftini  hjá  útoyggjunum.  Ætlanin  er,  at  nevndin  m.a.  skal  gera  eitt  uppskot  til  ein útjaðarapolitikk.</p>
<p xml:lang="isl"><em type="bold">Oljuvinna </em></p>
<p>Í oljumálum er ferð sett á arbeiðið við at fyrireika útbjóðing av økjum til oljuleiting á føroyska landgrunninum.</p>
<p>Miðað verður ímóti í heyst at leggja fyri løgtingið uppskot til lóg um øki og treytir fyri fyrsta útbjóðingarumfar.  Tíðarætlanin  er  knøpp,  men  við  serkønari  hjálp  og  arbeiðsbólkum,  har starvsfólk úr øðrum aðalstýrum eru við, kunnu uppgávurnar verða loystar til ásetta tíð.</p>
<p>Útbjóðingarlógin tekur eisini støðu til, hvørjar møguleikar føroyskt vinnulív eigur at fáa, fyri at verða við í oljuvinnuni. Tá løgtingið hevur samtykt útbjóðingarlógina verður bjóðað út, og gongst sum ætlað, verða fyrstu leitingarloyvini latin næsta summar.</p>
<p xml:lang="dan"><em type="bold">Umhvørvi </em></p>
<p>Umráðandi er at orða ein umhvørvispolitikk. Hetta er týdningarmikið, tá hugsað verður um at Føroyar  eru  ein  fiskivinnutjóð,  hvørs  tilfeingið  í  stóran  mun  er  treytað  av  einum  reinum umhvørvi.</p>
<p>Arbeitt  verður  miðvíst  við  umhvørvinum  í  alivinnuni.  Í  samráð  við  alararnar  og myndugleikarnar  á  staðnum  eru  nú  øll  aliøkini  teknað  upp  av  nýggjum.  Hetta  er  ein  liður  í arbeiðinum at dagføra aliloyvini samsvarandi ali- og umhvørvispolitikk landsstýrisins.</p>
<p>Spurningurin um umhvørvi eigur at hava okkara ansni, nú vit í størri og størri mun gerast eitt ferðamannaland, eins og vit standa á gáttuni til eina møguliga oljuvinnu. Ætlanin er tí at seta ein arbeiðsbólk, ið skal gera eina heildarætlan fyri ein føroyskan umhvørvispolitikk.</p>
<p><em type="bold">Útbúgving, gransking og mentan </em></p>
<p>Á  undirvísingarøkinum  er  útbúgvingarpolitikknevndin  liðug  við  sítt  arbeiði.  Setningurin  var m.a.  at  vísa  á,  hvussu  vit  fáa  størri  samvinnu  millum  útbúgving,  gransking  og  vinnulív,  og hvørjar  útbúgvingar  vit  eiga  at  leggja  dent  á  í  framtíðini.  Arbeiði  nevndarinnar  verður kunngjørt í september í ár saman við hinum álitunum í sjálvsstýrisverkætlanini.</p>
<p>Fleiri  lógaruppskot,  sum  viðvíkja  undirvísingarøkinum,  verða  løgd  fyri  tingið  í  hesi  setuni. Ætlanin er at fremja broytingar í fólkaskúlalógini, at leggja fyri tingið uppskot um eftirskúla og eftirskúla fyri menningartarnað, og somuleiðis verður arbeitt við uppskotum um frískúlar og handarbeiðs- og listaútbúgving.</p>
<p>Roknast má við, at vit tey næstu árini mugu seta nógva orku av til menning av útbúgvingum við  atliti  at  oljuvinnuna.  Saman  við  nøkrum  vinnuskúlum  er  stovnað  "Oljuútbúgvingarsamtakið",  sum  hevur  til  endamáls  at  menna  tær  føroysku  útbúgvingarnar  og  at  útbúgva lærarar.</p>
<p>Umráðandi er somuleiðis at útbúgva fólk við førleika í kunningartøkni, so hetta bæði nøktar tørvin  hjá  vinnulívinum,  og  samstundis  er  ein  hjálp  hjá  teimum  ungu,  ið  fara  undir  víðari lestur.</p>
<p>Fyrireikingar verða gjørdar til at fara undir nýggjar almanna- og heilsuútbúgvingarnar, ið </p>
<p>Arbeiðsbólkar  eru  settir  at  endurskoða  lógirnar  um  sjóvinnuútbúgvingarnar,  og  somuleiðis verður arbeitt við at gera nýggja lóg um fiskivinnuútbúgvingar.</p>
<p>Á  mentanarøkinum  verður  arbeitt  við  at  orða  og  leggja  til  rættis  mentanarpolitisku verkætlanina fyri árini 2000 til 2005. Ætlanin er at leggja hesa ætlan fyri almenningin fyrst í næsta ári.</p>
<p>Ætlanin  skal  snúgva  seg  um  tann  leiklut,  sum  tað  almenna  skal  hava,  tá  tað  snýr  seg  um  at stuðla  skapan  og  útbreiðslu  av  mentan  og  list.  Hon  skal  eisini  fevna  um  ítróttin, ungdómsmentan og eina menningarætlan fyri bókasavnsverkið og siðsøguligu søvnini.</p>
<p>Spurningurin  um  útbúgving  og  útbúgvingarpolitikk  og  spurningurin  um  gransking  og granskingarpolitikk eru nær knýttir at mentanarpolitikkinum. Tey næstu árini verða tilmælini frá  útbúgvingarpolitikknevndini  saman  við  menningarætlan  Fróðskaparsetursins  støðið  undir okkara granskingarpolitikki.</p>
<p xml:lang="isl"><em type="italic">Harra formaður </em></p>
<p>Tey tøk, sum vóru tikin í kreppuárunum, eiga øll, sum hava borið tungar byrðar, tøkk fyri. Og tey stórmál, sum eru loyst seinasta árið, eiga allir politiskir flokkar sín lut í.</p>
<p>Fyri framman liggja stór mál at loysa. Mín vón skal vera, at allir politiskir flokkar vilja fara undir hesa avgerandi tingsetu við opnum sinni og politiskum treysti at finna semjur.</p>
<p>Við dyggari undirtøku frá Føroya fólki er hetta fyritreytin fyri tí framburi, sum vit øll ynskja fyri  Føroyar, og fólkinum sum her býr.</p>
<p>Sjónarringurin  fyri  framtíðina  er  víður.  Ábyrgdin  liggur  á  okkum  at  halda  kós  og  skapa tryggleika.</p>
<p>Góða ólavsøku.</p>
<p xml:lang="est"><em type="bold">PARTUR II </em></p>
<p><em type="bold">Fyrisitingarmál </em></p>
<p>Á fyrisitingarøkinum heldur arbeiðið við nýggja starvsfólkapolitikkinum fram, og samstundis er farið undir at orða ein almennan fyrisitingarpolitikk.</p>
<p><em type="bold">Fyrisitingarpolitikkur </em></p>
<p>Sum  kunnugt  eru  stórar  broytingar  farnar  fram  í  stýrisskipanarviðurskiftunum,  og  tað  hevur m.a. havt við sær broytingar í fyrisitingarbygnaðinum. Hesar broytingar seta krøv til samskipan og samstarv í fyrisitingini.</p>
<p>Ein  fyrisitingarpolitikkur  er  tí  alneyðugur.  Farið  verður  undir  at  orða  leiðreglur  fyri,  hvussu almenna  fyrisitingin  skal  virka  og  skipast,  og  hvussu  politiski  myndugleikin  kann  stýra  og hava eftirlit við, at hon virkar, sum fyrisett.</p>
<p>Høvuðsendamálið er  støðugt at betra førleikan hjá almennu fyrisitingini at loysa tær uppgávur, ið  henni  eru  álagdar  á  besta  hátt  og  soleiðis  at  tryggja,  at  borgarin  fær  sum  mest  burtur  úr skattapeninginum á ein nøktandi hátt.</p>
<p>Endamálið er at styrkja heildarhugsanina í fyrisitingini og fremja felags fyrisitingarmentan og - siðalæru.</p>
<p><em type="bold">Starvsfólkapolitikkur </em></p>
<p>Fyrisitingarpolitikkur  setir  krøv  til  starvsfólkini.  Arbeiðið  við  at  orða  almenna starvsfólkapolitikkin heldur fram, samstundis sum fyrisitingarpolitikkurin verður orðaður. Tá ið  fleiri  partar  av  starvsfólkapolitikkinum  eru  settir  í  verk,  verður  farið  undir  at  fyrireika arbeiðið  við  at  hava  umsjón  við,  hvussu  starvsfólkapolitikkur  verður  framdur  í  verki,  og  á hvørjum  stigi  hann  virkar,  so  tað  á  hesum  grundarlagi  støðugt  ber  til  at  menna starvsfólkapolitikkin.</p>
<p><em type="bold">Uttanlandsmál </em></p>
<p>Viðvíkjandi uttanlandsmálum verður víst til frágreiðing løgmans um uttanlandsmál, ið varð til umrøðu  á  Føroya  Løgtingi  fyrst  í  árinum.  Frágreiðingin  lýsir  sera  gjølla  tey  mál,  ið  eru  til viðgerðar á uttanríkispolitiska økinum, og sum hava týdning fyri Føroyar. Hon lýsir eisini tey øki,  ið  skjøtil  er  settur  á  viðvíkjandi  framtíðar  samstarv</p>
<p xml:lang="isl"><em type="bold">Marknamál </em></p>
<p>Drúgvu samráðingarnar seinastu árini um markið millum Føroyar og Bretland endaðu loksins, tá sáttmálin um markið millum londini varð undirskrivaður í Tinganesi í mai mánaði í ár.</p>
<p>Nú marknamálið við bretar er avgreitt, verður farið undir samráðingar við Ísland. Í samráð við danska  uttanríkisráðharran  verður  farið  fram  eftir  somu  skipan  og  sama  leisti,  sum  í samráðingunum við Bretland. Ein donsk/føroysk nevnd undir føroyskari leiðslu fer at standa fyri  samráðingunum  um  markið  millum  Føroyar  og  Ísland.  Farið  verður  undir  hesar samráðingar, so skjótt íslendingar eru til reiðar at samráðast.</p>
<p><em type="bold">Altjóða samstarv </em></p>
<p><em type="italic">Altjóða handilssamstarv </em></p>
<p>Í  heimshandlinum  eru  hendar  stórar  broytingar  seinastu  árini.  Fjarstøða  millum  lond  er  ikki longur sama forðing fyri samskifti, og rákið í heimshandlinum gongur sum heild støðugt móti størri fríhandli.</p>
<p>Íblásturin  til  hesa  gongd  kemur  frá  alheimsfelagsskapum  sum  eitt  nú  heimshandilsfelagsskapinum World Trade Organisation (WTO), ið loysti GATT av í 1994. Sum partur av danska limaskapinum í WTO hava Føroyar bundið seg til at fylgja ásetingunum hjá WTO, og vit eru tí vorðin partur av hesum altjóða ráki. Landsstýrið ætlar, at Føroyar skulu verða meira virknar í WTO.</p>
<p>Tað hevur stóran týdning at hava í huga, at gongdin í ES lutvíst er ein partur av hesum altjóða ráki  og  teimum  stevnumiðum,  ið  verða  sett  í  WTO.  Sum  heild  er  føroyski  búskapurin  sera bundin at viðurskiftunum við umheimin, tí Føroyar hava ein sera stóran uttanlandshandil, ið svarar til eina slaka bruttotjóðarúrtøku.</p>
<p>Samstarv  Føroya  við  ES  er  grundað  á  ein  fiskivinnusáttmála  og  ein  handilssáttmála.  Fiskivinnusáttmálin  er  ein  rammusáttmáli,  har  árligar  semjur  verða  gjørdar  um  sínámillum fiskiskap. Víst verður til fiskivinnumál, har hesi viðurskifti eru umrødd.</p>
<p><em type="italic">Handilssáttmálin við ES </em></p>
<p>Ein afturvendandi trupulleiki í viðurskiftunum við ES er, at Føroyar verða viðgjørdar eins og triðjalond.  Vegleiðandi  prísskipanin  er  til  ampa  fyri  vinnuna  og  lýkur  ikki  galdandi  WTO ásetingar,  tá  talan  er  um  fríhandilssáttmálar.  Fleiri  lond  hava  víst  á  sama  trupulleika, og tað hevur fingið rættiliga gongd á málið.</p>
<p>Samráðingarnar við ES í fjør heyst vóru eitt greitt framstig fyri Føroyar og føroysku vinnuna. Broytingarnar í sáttmálanum høvdu við sær, at umleið 97% av handlinum við ES nú er fríur. Hesar broytingarnar fáa gildi 1. august í ár.</p>
<p>Avmarkingar  eru  tó  framvegis  fyri  tveir  vørubólkar,  ið  hava  handilsligan  týdning.  Tað  eru pilkaðar rækjur og fiskafóður. Landsstýrið fer at leggja stóran dent á eisini at fáa tær seinastu avmarkingarnar burtur.</p>
<p>Við serligum atliti til alevropiska upprunaøkið hevur tað eisini stóran týdning, at Føroyar gera seg galdandi í framtíðar evropeiska handilssamskiftinum.</p>
<p><em type="italic">Heilsufrøðiligt samstarv við ES </em></p>
<p>Farið er undir at víðka handilssáttmálan við ES til eisini at fevna um heilsufrøðilig viðurskifti.</p>
<p>Eitt  heilsufrøðiligt  frumskjal  verður  í  næstum  knýtt  at  sáttmálanum  sum  ein  samanhangandi partur av honum.</p>
<p>Nærri  samráðingar  um  eitt  fylgiskjal  til  frumskjalið  fara  at  fevna  um  ásetingar  um matvørutrygd, heilsu og umhvørvi. Av tí at nærum allur útflutningur Føroya er fiskavørur, eru slíkir sáttmálar um dygdar- og reinføriskrøv sera gagnligir.</p>
<p><em type="bold">Framtíðarstøða Føroya í Evropa </em></p>
<p>Føroyar standa í dag á einum vegamóti í framtíðar samstarvinum við ES, og spurningurin er, hvørja  leið  vit  skulu  halda.  Tvær  møguligar  leiðir  tykjast  at  </p>
<p>Landsstýrið fer at halda fram við at menna og byggja út handilssáttmálan í samráðingum við ES-nevndina.  Hetta  verður  ein  áhaldandi  samráðingartilgongd,  ið  fer  at  krevja  drúgførar  og truplar samráðingar næstu árini.</p>
<p>Danska stjórnin metir tað ikki vera møguligt, at Føroyar gerast sáttmálapartur í EFTA og EBS. Grundgevingarnar eru tvinnar. Onnur er, at tað stjórnarrættarliga ber ikki til, tí Føroyar í dag eru ein landslutur hjá Danmark, og tí EFTA bert telur sjálvstøðug lond. Hin grundgevingin er politisk og merkir, at Danmark fer at sita báðu megin borðið, sum er ein støða, ið onnur EBS lond væntandi ikki kunnu góðtaka.</p>
<p><em type="italic">Handilssáttmálar við onnur lond </em></p>
<p>Stig eru tikin til at fáa í lag handilssáttmálar við londini í mið- og eysturevropa. Føroyar hava verið afturúr sigldar á hesum øki.</p>
<p>Fyrstu sáttmálarnir við Estland og Pólland eru komnir í gildi, og farið er undir samráðingar við Lettland og Litava. Virkað verður annars miðvíst fyri at fáa í lag sáttmálar við hini mið- og eysturevropeisku londini í ár.</p>
<p>Stig  eru  tikin  til  handilssáttmála  við  onnur  lond  í  Evropa,  eitt  nú  Russland,  umframt  onnur lond úti í heimi.</p>
<p xml:lang="isl"><em type="bold">Norðurlandamál </em></p>
<p>Norðurlendska  samstarvið  er  í  øllum  lutum  av  stórum  týdningi  fyri  Føroyar.  Umframt ítøkiligar  sáttmálar,  avtalur,  norðurlendskar  stovnar  og  tiltøk,  so  er  politiska  luttøkan  hjá tingmonnum, landsstýrismonnum og embætisfólki í norðurlendskum høpi eitt týdningarmikið politiskt  og  fakligt  støði.  Norðurlandasamstarvið  eigur  harumframt  at  vera  eitt  portur  út  í altjóða samfelagið.</p>
<p>Hetta  er  ikki  av  minni  týdningi  fyri  einar  sjálvstøðugar  Føroyar,  og  landsstýrissamgongan hevur  samtykt,  at  Føroyar  skulu  hava  sjálvstøðugan  limaskap  í  Norðurlandaráðnum. Landsstýrið  hevur  kannað,  hvussu  eigur  at  verða  farið  fram  løgfrøðiliga,  og  hvørji  krøv  ein sjálvstøðugur limaskapur setir. Hetta verður partur av frágreiðingini um sjálvstýristilgondina.</p>
<p>Eisini kannar landsstýrið, hvussu vit kunnu gjalda okkara part til norðurlendska samstarvið – eisini áðrenn ein sjálvstøðugur limaskapur er góðkendur.</p>
<p>At samskipa føroysku luttøkuna í norðurlendskum samstarvi í størri mun, hevur verið viðgjørt javnan seinastu árini. Fyrst í hesi tingsetuni fer landsstýrið at skipa fyri einum fundi millum allar  myndugleikar  og  stovnar,  sum  starvast  við  Norðurlandamálum  (løgting,  landsstýri  og stovnar),  um  at  samskipa  arbeiðið.  Í  fyrstu  atløgu  verður  miðað  eftir  eini  felags kunningarskipan  um  dagliga  arbeiðið  og  felags  kunning  mótvegis  almenninginum  um norðurlendskt  virksemi,  stuðulsmøguleikar  o.s.fr.  Eisini  eigur  samskipanin  millum Tingmannaráð Útnorðurs og Norðurlandamál at styrkjast.</p>
<p>Í øðrum lagi verður møguleikin fyri at samskipa skrivstovuuppgávurnar viðgjørdur.</p>
<p>Norðurlandasamstarvið  hevur,  eftir  at  Finland  og  Svøríki  fóru  upp  í  ES,  vent  sær  alt  meiri mótvegis  ES  og  mótvegis  teimum  sonevndu  <span type="quote">”norðurlendsku  nærøkjunum”</span>,  sum  higartil  eru lýst sum baltisku londini og Útnyrðingsrussland. Harvið hava Norðurlond eisini átikið sær at samstarva  meira  um  politikkin  mótvegis  umheiminum.  Landsstýrismaðurin  í Norðurlandamálum hevur skotið upp fyri norðurlendsku samstarvsráðharrunum, at samstarvið við tey sonevndu <span type="quote">”nærøkini”</span> verður víðkað til eisini at fevna um nærøkini í Norðuratlantshavi</p>
<p type="listitem" xml:lang="isl">–  Hetland,  Orkneyoyggjar,  Suðuroyggjar,  Skotland,  Írland  og  kanadisku  økini  og  oyggjarnar</p>
<p>vestanfyri.</p>
<p>Landsstýrið fer at leggja eina frágreiðing um Norðurlandamál fyri tingið í heyst, sum viðger hesar  spurningar  og  leggur  fram  uppskot  til  ein  greiðan  norðurlandapolitikk. Høvuðsendamálini í norðurlandapolitikki landsstýrisins eru hesi:</p>
<p type="listitem">• At samskipa føroysku luttøkuna í norðurlendskum samstarvi.</p>
<p type="listitem">• At gera Føroyar sjónligari í norðurlendska samstarvinum og at fáa sjálvstøðugan limaskap.</p>
<p type="listitem">• At styrkja um samstarvið í Útnorði og í Norðuratlantshavi.</p>
<p type="listitem">• At smalka um gjónna millum skandinavisku londini og londini í Útnorði.</p>
<p type="listitem">• At smalka um gjónna millum Norðurlond í ES og Norðurlond uttanfyri ES.</p>
<p type="listitem">• At  víðka  norðurlendska  samstarvið  mótvegis  umheiminum  til  grannalondini  í  Útnorði:</p>
<p>Hetland Orkneyoyggjar, Suðuroyggjar, Skotland, Írland og kanadisku oyggjarnar og økini vestanfyri.</p>
<p type="listitem">• At norðurlond í felag stuðla rættinum til at umsita og gagnnýta egið tilfeingi á sjógvi og</p>
<p xml:lang="isl">landi.</p>
<p type="listitem">• At  norðurlond  stuðla  rættinum  til  at  menna  egið  mál  og  mentan  og  stuðla  amboðum  at</p>
<p>menna tey smáu málini í Norðurlondum.</p>
<p type="listitem">• At norðurlond stuðla gransking og útbúgving tvørturum landamørk.</p>
<p xml:lang="smn"><em type="bold">Kommunumál  </em></p>
<p>Landsstýrið  hevur  í  sambandi  við  kommunumál  sett  sær  fleiri  politiskar  málsetningar. Arbeiðið við at røkka hesum málsetningum er byrjað og fer at halda fram. Landsstýrið hevur sett sær fyri:</p>
<p type="listitem">• at loysa fíggjarligu trupulleikarnir hjá teimum mest skuldarbundnu kommununum,</p>
<p type="listitem">• at nútímansgera kommunulóggávuna, og</p>
<p type="listitem">• at styrkja kommunala sjálvræðið og kommunalu ábyrgdina.</p>
<p><em type="bold">Fíggjarviðurskifti </em></p>
<p><em type="italic">Skattainntøkur </em></p>
<p>Skattainntøkurnar hjá kommununum eru vaksnar nógv seinastu árini. Í 1995 vóru tær 660 mió. kr., meðan tær í 1998 vóru 780 mió. kr.</p>
<p>Í  fíggjarætlanunum  hjá  kommununum  fyri  1999  verður  roknað  við  eini  skattainntøku  upp  á uml. 780 mió. kr., men ein framskriving av skattainntøkunum higartil í ár gevur yvir 800 mió. kr.  fyri  árið.  Meðal  kommunuskattaprosentið  er  eisini  fallandi,  og  er  tað  nú  komið  niður  á 19,12%.</p>
<p xml:lang="smn"><em type="italic">Kommunuskuldin </em></p>
<p>Kommunurnar  hava  seinastu  árini  sett  alsamt  meir  av  til  avdráttir,  so  hvørt  sum rentuútreiðslurnar eru lækkaðar. Í 1996 vóru bert 60 mió. kr. nýttar til niðurgjalding av skuld, meðan talið fyri 1999 er sett til 136 mió. kr. Rentuútreiðslurnar eru hinvegin mettar at lækka við 20 mió. kr. niður í 89 mió. kr. Orsøkin er lága rentustigið og niðurgjaldingin av skuldini.</p>
<p>Kommunuskuldin  verður  við  árslok  umleið  1,4  mia.  kr.,  ið  samsvarar  við  umleið  1,75 álíkningar. Í 1995 samsvaraði skuldin við umleið 3 álíkningar. Minkingin í skuldini skyldast bæði  stórari  niðurgjalding  av  skuldini  og  øking  í  skattainntøkunum.  Skuldin  er  tó  enn  sera tyngjandi  fyri  raksturin  hjá  flestu  kommunum,  tí  umleið  ein  fjórðingur  av  kommunalu fíggjarætlanunum fer til lánsgjøld. Landsstýrið metir, at tað er umráðandi, at ein varandi loysn kann fáast á spurninginum um kommunuskuldina.</p>
<p>Landsstýrið og umboð fyri kommunurnar eru samd um, at er skuldarbyrðan hjá eini kommunu við 23% í kommunuskatti størri enn 3 álíkningar, hevur kommunan trupulleikar við at klára sínar uppgávur og skyldur. Nakrar kommunur eru í hesi truplu støðu.</p>
<p>Harafturat eru nakrar kommunur, sum hava eina skuld, ið er júst undir 3 álíkningar, men har lánini eru sett soleiðis saman, at mett verður, at hesar eisini eiga at vera við í eini</p>
<p>Fyri  at  loysa  skuldarspurningin  hjá  hesum  kommunum,  er  ætlanin  at  nýta  pening  úr kommunala láni- og veðhaldsgrunninum til at afturgjalda skuld.</p>
<p>Løgtingið hevur játtað 25 mió. kr. í studningi til kommunala láni- og veðhaldsgrunnin, so hann kann lúka treytirnar í lániavtaluni um, at hann skal hava 100 mió. kr. í innskoti, eisini eftir at saneringin er framd.</p>
<p>Lániavtalan,  sum  er  gjørd  millum  kommunurnar  og  teirra  lánveitarar,  fer  úr  gildi  tann  1. desember 2000. Í góðari tíð er ætlanin at fáa greiðu á, um grunnurin skal halda fram eftir 1. desember 2000, og tá kann hvør einstøk kommuna gera av, um hon vil vera við í eini felags fígging  ella  ikki.  Landsstýrið  er  sinnað  at  gera  sítt  til,  at  ein  felags  endurfígging  fæst  av kommunalu skuldini, tá verandi lániavtala fer úr gildi.</p>
<p xml:lang="smn"><em type="bold">Kommunulógin </em></p>
<p>Landsstýrið  hevur  ætlanir  um  at  leggja  fram  eitt  uppskot  til  nýggja  kommunulóg  í  heyst. Nýggja  lógin  fer  í  stóran  mun  at  byggja  á  tað  arbeiðið,  sum  Kommununevndin  hevur  gjørt. Lógin skal avloysa verandi kommunulóg, sum er frá 1972.</p>
<p>Umframt  at  lógin  verður  dagførd,  soleiðis  at  hon  fer  at  samsvara  við  nútímans  kommunala umsiting,  verða  eisini  grundleggjandi  broytingar  í  lógaruppskotinum.  Ætlanin  er  at  økja kommunala  sjálvstýrið,  so  kommunurnar  fáa  størri  avgerðarrætt  og  eina  meiri  sjálvstøðuga ábyrgd av egnum málsøkjum.</p>
<p><em type="bold">Framtíðar kommunubygnaður </em></p>
<p>Landsstýrið  fekk  í  september  1998  handað  eitt  álit  frá  Kommununevndini,  hvørs høvuðsendamál var at gera eitt uppskot til eitt greitt uppgávu- og ábyrgdarbýti millum land og kommunur.</p>
<p>Í verandi skipan er uppgávu- og ábyrgdarbýtið í fleiri førum sera ógreitt. Í dag krevst játtan frá hægri myndugleika, áðrenn nógvar kommunalar avgerðir kunnu setast í verk. Uppgávur, sum áttu at verið kommunalar, verða loystar heilt ella fyri ein part av landinum, og hevur hetta við sær, at tann veruligi avgerðarrætturin ikki liggur hjá kommununum. Ein av orsøkunum er, at kommunurnar bert partvís fíggja tær útreiðslur, sum hesar avgerðir hava við sær.</p>
<p>Í  áliti  sínum  skjýtur  Kommununevndin  upp,  at  meginreglan  í  nýggju  kommunalu  skipanini skal  vera,  at  tann,  sum  hevur  avgerðarrættin,  eisini  skal  bera  ta  fíggjarligu  ábyrgdina.  Tær uppgávur,  sum  verða  kommunalar,  skulu  verða  fult  og  heilt    kommunalar.  Kommunurnar skulu  innan  fyri  lógarkarmarnar  hava  fullan  avgerðarmyndugleika,  men  eisini  bera  fulla fíggjarliga ábyrgd av uppgávunum.</p>
<p>Landsstýrið  tekur  undir  við  hesum  tilmæli  hjá  Kommununevndini.  Landsstýrið  fer  tí  sum skjótast  at  byrja  arbeiðið  við  at  fáa  hesi  viðurskifti  nærri  útgreinað,  og  er  ætlanin  at  seta arbeiðsbólkar at útgreina viðurskiftini fyri hvørt øki sær, so uppgávu- og ábyrgdarbýtið millum land og kommunur í komandi tíðum verður munandi greiðari.</p>
<p>Kommununevndin  mælir  í  áliti  sínum  til,  at  tað  skal  vera  eitt  krav,  at  kommunurnar sjálvstøðugt skulu kunna umsita tær kommunalu uppgávunar. Tí eiga uppgávur ikki at verða latnar  kommununum  at  fyrisita,  fyrr  enn  tær  eru  umsitingarliga  búnar  til  tess.  Í  hesum sambandi  heldur  kommununevndin,  at  kommunusamanlegging  er  ein  fyritreyt  fyri,  at uppgávur kunnu verða latnar kommununum at umsita.</p>
<p>Landsstýrið  er  lutvíst  samt  við  Kommununevndini  í  hesum  spurningi  og  metir  eisini,  at kommunurnar fyrisitingarliga eiga at verða førar fyri at átaka sær tær uppgávur, sum teimum verða  latnar.  Hinvegin  er  landsstýrið  ikki  samt  við  Kommununevndini  í,  at  tvungin kommunusamanlegging  skal  vera  ein  treyt  fyri,  at  uppgávur  kunnu  latast  kommununum  at umsita.</p>
<p>Landsstýrið heldur framvegis, at kommunurnar eiga at leggja saman sjálvbodnar. Landsstýrið metir, at verður uppgávu- og ábyrgdarbýtið millum land og kommunur skipað á ein skynsaman hátt,  fara  kommunurnar  sjálvar  at  finna  fram  til  best  hóskandi  loysnina,  so  umsitingin  av teimum uppgávum, sum verða kommunalar, fer fram á ein góðan og forsvarligan hátt.</p>
<p><em type="bold">Sjálvstýrismál </em></p>
<p>Hendan komandi tingsetan verður tíðarskeiðið, har politiskir málsetningar og fyrireikingar til fult føroyskt sjálvstýri skulu setast í verk og standa sína roynd. Lyklaorðini hjá landsstýrinum í sjálvstýristilgondini eru neyv fyrireiking, demokratisk viðgerð og upplýsing. Endamálið er, at størst  møgulig  politisk  semja  fæst,  og  at  allir  borgarar  kenna  seg  tryggan  og  hava  eitt  gott grundarlag fyri at taka støðu á komandi fólkaatkvøðum.</p>
<p>Sjálvstýrismál  hava  verið  skipað,  sum  sjálvstøðugt  málsøki  í  landsstýrinum  nú  í  eitt gott ár. Arbeiðið  verður  gjørt,  sum  ein  verkætlan,  har  bæði  fólk  innan  landsfyrisitingina  og  fólk uttanífrá røkja uppgávurnar. Hetta gevur møguleika fyri eini bíligari og liðiligari skipan, har atlit  verða  tikin  til  øll  málsøki,  samstundis  sum  serfrøði  uttanífrá  verður  drigin  inn  í fyrisitingina.  Arbeiðið  verður  samskipað  á  Løgmansskrivstovuni,  har  eitt  fólk  er  sett  í  starv burturav til sjálvstýrismál.</p>
<p>Ætlanin  hjá  landsstýrinum  hevur  verið  skipað  í  fýra  høvuðsstigum.  Farið  verður  í  hesi tingsetuni  undir  triðja  stigið,  har  formligu  viðurskiftini  skulu  greiðast  í  samráðingum  við donsku stjórnina. Gongdin hevur verið hendan:</p>
<p><em type="bold">1. stig: Politiski málsetningurin </em></p>
<p>Í  avtaluni  frá  10.  juni  1998  millum  landsstýrið  og  donsku  stjórnina  varð  staðfest,  at  danska stjórnin  er  tilreiðar  at  samráðast  við  landsstýrið  um  framtíðarviðurskiftini  landanna  millum eftir ynski landsstýrisins. Hartil er stjórnin til reiðar at samráðast um eina varliga búskaparaliga tillaging til tess, at føroyski búskapurin gerst sjálvberandi.</p>
<p>Landsstýrið  valdi  at  leggja  eitt  uppskot  fyri  tingið  til  samtyktar  í  august  1998.  Uppskotið greiddi  frá  ætlanum  landsstýrisins  og  bað  tingið  um  heimild  at  fara  undir  allar  neyðugar fyrireikingar og at taka upp samráðingar við donsku stjórnina um ein nýggjan sáttmála millum londini. Sáttmálin skal skipa Føroyar sum eitt land við fullveldi og áseta framtíðarsamstarvið við Danmark á javnbjóðis føti - millum tvey sjálvstøðug lond. Sáttmálin skal góðkennast bæði á fólkatingi og á løgtingi, áðrenn hann kann leggjast til fólkaatkvøðu í Føroyum til endaliga avgerð.</p>
<p>Endamálið við uppskotinum á tingi var frá fyrsta stigi at viðgera sjálvstýrisspurningin á tingi og í almenninginum, og at royna at finna eina breiða semju á tingi um politisku høvuðsmálini. Uppskotið varð samtykt 2. oktober 1998, og Løgtingið skoytti upp í uppskotið, at innan farið verður til samráðingar við donsku stjórnina, skal landsstýrið leggja eina frágreiðing um allar fyrireikingar fyri tingið til aðalorðaskiftis.</p>
<p>Landsstýrið legði síðani lógaruppskot fyri tingið um at seta grundlógarnevnd at gera uppskot til  grundlóg  fyri  Føroyar,  og  hetta  varð  samtykt  5.  februar  1999.  Grundlógarnevndin,  sum hevur  umboð  frá  øllum  flokkum  á  tingi,  er  farin  til  verka  og  fer  í  hesi  tingsetuni  at  hava almennar hoyringar um arbeiðið.</p>
<p>Sostatt  varð  politiski  framferðarhátturin  lagdur  í  trygga  legu,  og  annað  stig  í  ætlanini  kundi setast í verk.</p>
<p><em type="bold">2. stig: Kanningar, útgreiningar og fyrireikingar </em></p>
<p>Landsstýrið setti síðani nevndir og bólkar at gera neyðugar kanningar og fyrireikingar:</p>
<p type="listitem">• Sáttmálanevndin  lýsir  tey  ríkisrættarligu  viðurskiftini,  og  hvussu  farast  kann  fram,  tá</p>
<p>føroyskt fullveldi skal staðfestast í einum sáttmála. Nevndin lýsir eisini aðrar skipanir, sum liggja ímillum heimastýri og fullveldi.</p>
<p type="listitem">• Búskaparnevndin  lýsir  týdningin  av  blokkstuðlinum  og  lýsir,  hvat  krevst  í  okkara  egnu</p>
<p>framleiðslu  fyri  at  viga  upp  fyri  einum  minkandi  blokkstuðli.  Hartil  vísir  nevndin  á búskaparpolitisk amboð, sum eru neyðug í einum sjálvstøðugum føroyskum búskapi.</p>
<p type="listitem">• Tey einstøku stýrini í landsumsitingini lýsa hvønn týdning, samstarvið við Danmark hevur</p>
<p>og krøvini til sjálvstøðuga føroyska lóggávu, fígging, skiftiskipanir og samstarv á teimum økjum, sum danir umsita í dag.</p>
<p>Arbeiðið  hevur  gingið  væl  og  eitt  stórt  tal  av  fólki  hevur  lagt  stóra  orku  í  at  fáa frágreiðingarnar lidnar. Úrslitini verða savnað í <span type="quote">”Hvítubók”</span>, sum verður almannakunngjørd 1. september 1999.</p>
<p>Uttanlandsnevnd Løgtingsins hevur verið kunnað um alt arbeiðið við Hvítubók, og hon verður framhaldandi  kunnað  regluliga.  Landsstýrið  fer  at  skipa  fyri  kunningarfundum  fyri  øllum tinglimum  um  Hvítubók,  har  nevndirnar  kunnu  greiða  frá  arbeiðinum  og  svara  spurningum. Somuleiðis  verður  skipað  fyri  kunning  til  fjølmiðlar  og  almenning.  Við  hesum  vónar landsstýrið,  at  eitt  gott  støði  verður  lagt  fyri  aðalorðaskiftinum  á  tingi  um  Hvítubók  og komandi samráðingarnar.</p>
<p>Miðað verður eftir at hava aðalorðaskiftið í seinnu helvt av september mánaða.</p>
<p>Útgreiningararbeiðið  í  Hvítubók  lýsir  møguleikar  og  krøv  til  einar  sjálvstøðugar  Føroyar. Hvítabók eigur tí at skiljast og brúkast sum ein politiskur amboðskassi. Landsstýrið fer at gera politiskar  niðurstøður  og  neyvar  ætlanir  fyri,  hvussu  amboðini  skulu  nýtast,  og  hvussu byggiætlanin fyri einar sjálvbjargnar Føroyar verður sett í verk.</p>
<p><em type="bold">3. stig: Samráðingar </em></p>
<p>Í hesi tingsetuni verður farið undir tað týdningarmikla samráðingarstigið. Eftir aðalorðaskiftið á tingi um Hvítubók er greitt at leggja endaligu samráðingarnar við donsku stjórnina til rættis.</p>
<p>Skipað  verða  samráðingarnevnd  og  undirbólkar,  so  tey  yvirskipaðu  ríkisrættarligu viðurskiftini, búskaparviðurskiftini og tey einstøku málsøkini eru væl umboðað og fyrireikað til samráðingarnar.</p>
<p>Landsstýrið hevur kunnað stjórnina um, at samráðingar kunnu byrja seinni í heyst. Hvar samráðingarnar verða, og hvussu tær skulu fara fram, verður avtalað nærri við donsku stjórnina.</p>
<p>Landsstýrið  miðar  eftir  einum  neyvum  samstarvi  og  samskifti  við  Uttanlandsnevnd Løgtingsins í samráðingargongdini.</p>
<p><em type="bold">4. stig: Demokratisk avgerð </em></p>
<p>Tá semja er fingin um ein sáttmála millum stjórnina og landsstýrið, skulu ávikavist fólkatingið og løgtingið góðkenna sáttmálan. Tá hann er góðkendur, skal hann leggjast til fólkaatkvøðu í Føroyum, og fær hann meiriluta, kann hann setast í gildi.</p>
<p>Sami  framferðarháttur  er  galdandi  fyri  uppskotið  til  føroyska  grundlóg.  Grundlógarnevndin skal sambært lógini lata álit og uppskot til føroyska grundlóg úr hondum innan 1. juni ár 2000. Uppskot  verður  síðani  lagt  fyri  Løgtingið  um  grundlóg  og  herundir  ásetingum  fyri fólkaatkvøðu og gildiskomureglum.</p>
<p>Landsstýrið miðar framvegis eftir, at ein sáttmáli kann leggjast til fólkaatkvøðu í komandi ári, og at grundlógaruppskot kann leggjast til fólkaatkvøðu sama ár.</p>
<p>Mett verður, at neyðugt er at fáa formligu viðurskiftini í trygga legu.</p>
<p><em type="bold">Føroysk rættarskipan </em></p>
<p>Arbeiðið  at  gera  uppskot  um  eina  føroyska  rættarskipan  kann  gerast  drúgført,  tí  er  enn  ov tíðliga at siga, nær tað kann verða liðugt.</p>
<p>Um føroyskt fullveldi verður stovnað, áðrenn uppskotið um føroyska rættarskipan er liðugt, so er  greitt,  at  hildið  verður  fram  eftir  teim  galdandi  rættarreglunum  í  eini  skiftistíð,  einans tillagað til nýstovnaða fullveldið.</p>
<p><em type="bold">Løgmál </em></p>
<p>Stórar avbjóðingar standa fyri framman í løgmálum. Løgmál hava higartil í stóran mun snúð seg  um  tekniska  eftirkanning  av  lógaruppskotum  og  viðgerð  av  ríkislógartilmælum. Løgmansskrivstovan  umsitur  hartil  yvirskipaða  lóggávu  eitt  nú  stýrisskipanarlógina, fyrisitingarlógina, lógina um alment innlit, skrásetingarlóg o.a.</p>
<p>Í  framtíðini  skal  leggjast  størri  dentur  á  samskipandi  uppgávur  viðvíkjandi  lógarsmíði, fyrisiting og rættartrygd.</p>
<p>Ætlanir landsstýrisins fyri sjálvstøðugari fyrisiting av øllum málsøkjum í Føroyum seta krøv til nýggja  lóggávu  og  nýggjar  uppgávur  hjá  fyrisiting  og  umsiting.  Broytingarnar  í miðfyrisitingini  hava  spjatt  lóggávuarbeiðið  á  fleiri  serøki,  og  tí  er  neyðugt  við  greiðari samskipan av lóggávu- og fyrisitingarsiðvenju.</p>
<p>Málsetningurin hjá landsstýrinum í løgmálum er hesin:</p>
<p type="listitem" xml:lang="isl">• at styrkja rættartrygdina hjá borgaranum.</p>
<p type="listitem">• at menna upplýsing og almenna innlitið í fyrisitingina.</p>
<p type="listitem">• at hava greiðar endamálsorðingar í allari lóggávu.</p>
<p type="listitem">• at skapa einfalda og gjøgnumskygda lóggávu.</p>
<p type="listitem">• at fáa føroyska lóggávu á øllum økjum, ið er lagað til tørv og fortreytir.</p>
<p type="listitem">• at føroyska lóggávan skal vera í samsvari við altjóða avtalur og reglur.</p>
<p>Eitt  stórt  stig  á  leiðini  er  arbeiðið  við  Lógbókini  fyri  Føroyar,  har  eykabind  og  leitibind  eru givin út í ár. Sostatt er øll galdandi lóggáva í Føroyum dagførd. Næsta stigið við lógardatabasa verður  liðugt  um  ein  góðan  mánað.  Løgmansskrivstovan  hevur  fyrireikað  seg  til  at  røkja  og dagføra hetta týdningarmikla amboðið fyri føroyska lóggávu og rættartrygd.</p>
<p xml:lang="isl"><em type="bold">Lógarforum </em></p>
<p>Til  tess  at  røkka  málsetningunum  er  tó  tørvur  á,  at  sjálv  lóggávu-  og  fyrsitingarsiðvenjan verður endurskoðað. Størri dentur skal leggjast á sambandið millum lóggávusmíð og krøvini til umsiting og rættartrygd. Nevnast kann, at grundlógarnevndin í sínum arbeiðssetningi eisini viðger spurningin um lóggávusiðvenju og umsiting.</p>
<p>Fyri  at  fáa  gongd  á  samskipandi  uppgávurnar  fer  Løgmansskrivstovna  at  skipa  fyri  einum sonevndum lógarforum, ið regluliga skal viðgera høvuðsspurningar um lóggávu, fyrisiting og rættartrygd.  Løgfrøðingar  úr  almennu  fyrisitingini,  av  løgtingsskrivstovuni  og  privatir løgfrøðingar verða bodnir í felag at viðgera hesar spurningar:</p>
<p type="listitem">• <em type="italic">Lóggávusiðvenja:</em> Einfald og gjøgnumskygd lóggáva heldur enn smálutalóggáva - krøv til </p>
<p>fyrisiting og umsiting</p>
<p type="listitem">• <em type="italic">Lóggávufyrireiking</em>:  Sambandið  millum  politiskar  málsetningar  og  lóggávusmíð  - </p>
<p>málsetningar, hoyringar, grundgevingar og viðmerkingar</p>
<p type="listitem">• <em type="italic">Samskipan og samstarv í einum lítlum samfelag</em>: Hvussu brúka vit løgfrøðiliga kunnleikan </p>
<p>best? – samstarv millum alment og privat í lóggávuarbeiðinum í framtíðini</p>
<p type="listitem">• <em type="italic">Alment innlit og rættartrygd</em>: Upplýsingarskylda  </p>
<p>Løgforumið  kann  somuleiðis  viðgera,  hvussu  samstarv  kann  fáast  í  lag  um  at  gera  føroyska </p>
<p><em type="bold">Onnur løgmál </em></p>
<p>Seinasta árið hevur Løgmansskrivstovan eisini fingið nýggjar uppgávur at røkja.</p>
<p>Útlendingalóggávan er enn danskt málsøki, men landsstýrið bað í fjør um at fáa hoyringsrætt viðvíkjandi uppihaldsloyvum. Hetta er samstundis ein góð fyrireiking til sjálvstøðuga føroyska fyrisiting og lóggávu á økinum.</p>
<p>Løgmansskrivstovan  samstarvar  somuleiðis  við  danskar  myndugleikar  um,  hvussu  sonevnda <span type="quote" xml:lang="deu">”Schengen-avtalan”</span>  kann  umsitast  í  Føroyum.  Við  Schengen-avtaluni  verður  norðurlendska passfrælsið varðveitt, og føroyingar fáa frítt at fara í øllum Evropa. Afturfyri skal innanlendis eftirlitið styrkjast, og verða neyðug uppskot hesum viðvíkjandi løgd fyri tingið.</p>
<p>Familjurættarliga  lóggávan  er  framvegis  afturúrsigld.  Fyrsta  stigið  at  dagføra  hana  kom  við broytingunum í hjúnarbandslógini í fjør, og nú verður arbeitt fyri at fáa myndugleikalóggávu o.a.  fyri  tingið.  Hetta  er  framvegis  donsk  lóggáva,  men  í  arbeiðinum  við  broytingum  verða tikin atlit til norðurlendskar reglur og til sjálvstøðuga føroyska fyrisiting og lóggávu á økinum.</p>
<p>Í  hesi  tingsetuni  er  ætlanin  at  leggja  uppskot  um  at  endurskoða  navnalóggávuna  fyri  tingið. Nevnd er sett at eftirhyggja lóggávuna út frá royndunum, síðani hon kom í gildi í 1992. Lógin skal eftirhyggjast tekniskt og málsliga, og við atliti at teimum royndum, ið eru gjørdar, síðani lógin kom í gildi, skal nevndin koma við uppskoti um, hvørjar broytingar eiga at verða gjørdar í lógini. Nevndin skal m.a. umhugsa, um reglurnar í lógini um fornøvn eiga at verða broyttar soleiðis,  at  avgerð  um  góðkenning  av  fornøvnum  í  størri  mun  enn  eftir  galdandi  lóg  kann grundast á siðvenjur, sum hava vunnið hevd yvir fleiri ættarlið.</p>
<p>Nevnd verður eisini sett at endurskoða skrásetingarlóggávuna við atliti til kollveltingina innan teldu- og internet-tøkni og við atliti til leiklutin hjá skrásetingareftirlitinum í framtíðini.</p>
<p>Eydnuspæls-  og  veddingarlóggávan  verður  eisini  endurskoðað  við  atliti  til  nýggju møguleikarnar  fyri  internetútbjóðing  og  við  atliti  til,  hvussu  meginreglan  um  vedding  fyri almannagagnlig endamál kann fasthaldast.</p>
<p><em type="bold">Fíggjar- og búskaparmál </em></p>
<p>Føroyski búskapurin hevur verið í stórum vøkstri seinastu árini. Hetta er at fegnast um, men búskaparvøkstur  hevur  trúgvar  óynsktar  fylgisneytar.  Teir  eru  prísvøkstur,  lønarvøkstur  og versnandi handils- og gjaldsjavni, sum stendst av økta vøruinnflutninginum, ið økt nýtsla og eftirspurningur hevur við sær.</p>
<p>Tí er av stórum týdningi at fylgja sera væl við einum so stórum búskaparligum vøkstri, sum vit hava havt seinastu árini.</p>
<p xml:lang="rmf"><em type="bold">Búskapargongdin  </em></p>
<p><em type="italic">Fólkatalið </em></p>
<p>Fólkatalið veksur alsamt, og mett verður, at 370 fólk koma afturat í ár, so fólkatalið við árslok 1999  verður  45.187.  Vøksturin  stavar  helvt  um  helvt  frá  nettoinnflytingini  og burðaravlopinum.</p>
<p><em type="italic">Arbeiðsloysi </em></p>
<p>Arbeiðsloysið er minkandi og er nú  komið niður á 6 % móti 8 % somu tíð í fjør. Tá eru tey, sum bert fáa stuðul frá Almannastovuni, eisini tald við.</p>
<p><em type="italic">Lønarútgjaldingar </em></p>
<p>Lønarútgjaldingarnar vóru fyrstu fimm mánaðirnar í ár 118 mió. kr.  hægri enn sama tíðarskeið í fjør, og er hetta ein vøkstur uppá 7 %. Vøksturin somu tíð í 1998 var 10 % í mun til 1997. Annars var árligi vøksturin 8 % bæði frá 1996 til 1997 og frá 1995 til 1996.</p>
<p>Verður  hugt  nærri  at  tølunum  sæst,  at  vøksturin  í  lønarútgjaldingunum  í  fiskivinnuni  er steðgaður  ella  rættari  minkaður  við  1  %,  meðan  vøksturin  í  alivinnuni  og  fiskaídn</p>
<p>Í  1999  fara  lønarútgaldingarnar  væntandi  fyrstu  ferð  aftur  nominelt  upp  um lønarútgjaldingarnar í 1990.</p>
<p><em type="italic">Innflutningur </em></p>
<p>Fyribilstølini  vísa,  at  innflutningurin  vaks  frá  1996  til  1997  við  10%,  og  aftur  við  10  %  frá 1997 til 1998.</p>
<p>Innflutningurin fyrstu 5 mánaðirnar í 1999 var 20% størri enn somu tíð í fjør, tá skip og fiskur ikki eru tald við. Tann størsti vøksturin er í innflutningi til vinnuna, innflutningi av bilum og innflutningi til beinleiðis nýtslu. Innflutningurin til beinleiðis nýtslu er fyrstu fimm mánaðirnar í 1999 9% hægri  enn somu tíð í fjør, meðan vøksturin í 1998 var 11 %, í 1997 12% og í 1996 9 %.</p>
<p>Sammeta  vit  gongdina  í  lønarúrgjaldingunum  við  vøksturin  í  innflutninginum  til  beinleiðis nýtslu,  so  vuksu  lønarútgjaldingarnar  frá  1996  til  1997  við  8  %,  meðan  innflutningurin  til beinleiðis  nýtslu  vaks  við  11  %.  Frá  1997  til  1998  vuksu  lønarútgjaldingarnar  við  10  %  og innflutningurin  til  nýtslu  við  11  %,  og  fyrstu  fimm  mánaðirnar  í  1999  vuksu lønarútgjaldingarnar við 7 % og innflutningurin til nýtslu við 9%. Út frá hesum sær út til, at vøksturin  í  innflutninginum  til  beinleiðis  nýtslu  er  rættuliga  stórur,  og  heldur seg nærhendis vøkstrinum í lønargjaldingum. Stóri vøksturin í samlaða innflutninginum er órógvandi, tí hann minkar um handilsíkastið til gjaldsjavnaavlopið.</p>
<p><em type="italic">Útflutningur </em></p>
<p>Útflutningurin uttan skip vaks fyrstu 5 mánaðirnar í 1999 við 110 mió.  kr. ella 10 % í mun til somu tíð í 1998.</p>
<p>Stór  minking  er  bæði  í  virði  og  nøgd,  tá  talan  er  um  ísaðan  og  frystan  fisk.  Hinvegin  er útflutningurin av ísaðum og frystum flaki, sum er tann størsti vørubólkurin,  umleið tað sama í virði, hóast nøgdin er minkað nakað. Útflutningurin av saltfiski er vaksin bæði í nøgd og virði.</p>
<p>Vøksturin í útflutninginum av laksi vigar rættiliga upp ímóti minkingini í útflutninginum av ísaðum  og  frystum  fiski.  Fyrstu  5  mánaðirnar  í  1999  er  útflutningsvirðið  á  laksi  og  sílum vaksið við 106 mió kr. ella 77% samanborið við sama tíðarskeið í fjør.</p>
<p>Samanumtikið  kann  sigast  um  útlitini  fyri  útflutningin  í  1999,  at  virðið  av  samlaða útflutninginum helst veksur, hóast vøksturin ikki verður stórur.</p>
<p><em type="italic">Handilsjavnin </em></p>
<p>Úrslitið á handilsjavnanum, íroknað skip, fyrstu 5 mánaðirnar í 1999 er 180 mió. kr., sum er umleið tað sama sum  sama tíðarskeið í 1998. Avlopið á handilsjavnanum í 1997 var 202 mió.  kr.  og    í  1998  317  mió.  kr.  Henda  ikki  stórvegis  broytingar  í  búskapinum  í  1999,  skuldi handilsjavnayvirskotið ikki verið minni enn í 1998.</p>
<p>Við so stórum vøkstri í innflutninginum slepst ikki undan, at hart trýst verður á handilsjavnan og síðan á gjaldsjavnan.</p>
<p>Vanliga  verður  mesti  dentur  lagdur  á  gongdina  í  innflutning  til  beinleiðis  nýtslu. Innflutningurin  til  vinnuna,  bæði  til  rakstur  og  íløgur,  veksur  nógv,  og  neyðugt  er  eisini  at fylgja við hesi gongdini, tí vøksturin kann vera tekin um eitt nú ov stórar íløgur.</p>
<p xml:lang="rmy-rka"><em type="italic">Landskassin </em></p>
<p>Eingin  ivi  er  um,  at  nógv  ferð  er  á  búskapinum  í  løtuni.  Í  fyrsta  umfari  gevur  vøksturin  í búskapinum eina størri inntøku til landskassan. Í 1998 var yvirskotið á fíggjarlógini 471 mió. kr.,  og  í  løtuni  verður  mett,  at  yvirskotið  á  fíggjarlógini  í  1999  verður  omanfyri  eina  hálva milliard. Broytist støðan ikki stórvegis í komandi ári, kann aftur roknast við einum avlopi uppá eina hálva milliard. Avdráttir av lánum eru tó ikki við í hesum tølunum.</p>
<p><em type="bold">Búskaparpolitikkur </em></p>
<p>Mett verður, at tað hevur verið heldur nógv ferð á búskapinum seinastu tíðina,  sum støðan er, verður  ikki  mett  ráðiligt  at  slaka  í  búskaparpolitikkinum,  ella  at  tað  almenna  yvirhøvur stimbrar samlaða eftirspurningin – heldur tvørturímóti.</p>
<p>Tølini  fyri  teir  fyrstu  5  mánaðirnar  í  1999  benda  á,  at  vøksturin  í  útgoldnum  lønum  og innflutningi av nýtsluvørum er minkaður, og tølini fyri fyrsta ársfjórðing 1999 benda ikki á, at nakar trupuleiki enn er við gjaldsjavnanum.</p>
<p>Gjaldsjavnin fyri 1998 er ikki endaliga uppgjørdur enn, men avlopið verður aftur í 1998 mett  at  vera  um  eina  milliard.  Við  tí  stóra  vøkstrinum,  sum  hevur  verið  í  eftirspurninginum  og innflutninginum, slepst ikki undan, at tað fyrr ella seinri verður eitt trýst á gjaldsjavnan.</p>
<p>Fyri landsbúskapin sum heild merkir hetta, at sjálvt um stígur er komin í  tann góða fiskiskapin og fiskaprísirnar, so kann heimasektorurin við tí gjaldføri, sum er í samfelagnum í dag, í eina tíð afturat vaksa víðari skjótari, enn ynskiligt er.</p>
<p>Í  samgonguskjalinum  hevur  samgongan  sett  sær  fyri  at  arbeiða  fyri  skatta-  og avgjaldslækkingum, og landsstýrið fer tí ikki at tálma búskaparliga virkseminum við skatta- og avgjaldshækkingum.  Heldur  eigur  at  haldast  aftur  á  útreiðslu-  og  íløgusíðuni á fíggjarlógini. Við  eini  lønarhækking  uppá  góð  6  %,  hækkingum  í  lógarbundnu  útreiðslunum,  og  ætlanum um at hækka fólkapensjónina, ber neyvan til at minka úreiðslukarmarnar á fíggjarlógini fyri ár 2000.  Men  sum  landsstýrismaðurin  í  fíggjarmálum  fyrr  hevur  boðað  frá,  verður  fylgt  við gongdini  í  búskapinum,  og  gerst  tað  neyðugt  at  seta  tiltøk  í  verk  fyri  at  halda  aftur  í búskapinum, so verður tað gjørt.</p>
<p>Í sambandi við at málsetningurin er at fáa blokkstuðulin burtur, hevur nógv verið tosað um at minka útreiðslurnar á fíggjarlógini. Hetta er eisini kjarnin í tí arbeiði, sum Fíggjarmálastýrið hevur  tikið  stig  til  saman  við  einstøku  aðalstýrunum,  við  at  endurskoða  fyrisitingarliga lógarverkið. Málið er, at umsitingin á øllum málsøkjum verður einfaldari og lagað til tørvin í føroyska  samfelagnum.  Hetta  arbeiðið  er  tó  ikki  løtuverk,  men  landsstýrið  heldur,  at  tað  er alneyðugt at hetta verður gjørt, og tað krevur, at vit standa saman í hesum arbeiði.</p>
<p>Málið er, at avlopið á fíggjarlógini kemur í eina tryggja legu og verður so stórt, at tað kann avloysa  blokkstuðulin.  Tað  kann  bert  gerast,  um  vit  av  øllum  alvi  royna  at  ansa  eftir  og  at halda aftur í útreiðslunum, nú búskaparvøksturin gevur størri inntøkur.</p>
<p xml:lang="smj"><em type="bold">Lóggáva </em></p>
<p>Á  lógarøkinum  hevur  Fíggjarmálastýrið  fingið  arbeiðið  við  kolvetnisskattalóggávuni  frá hondini.</p>
<p>Av størri lógararbeiði, ið stendur fyri hjá Fíggjarmálastýrinum, kann nevnast kolvetnisskattafyrisitingarlógin. Á skatta- og avgjaldsøkinum verður talan um at fremja dagføringar, og verða broytingar  gjørdar  í  pensjónsviðurskiftunum,  hevur  hetta  eisini  við  sær  broytingar  í skattalógini.</p>
<p>Eisini  verður  arbeitt  við  at  dagføra  arvaavgjaldslógina,  sum  er  gomul  og  ótíðarhóskandi. Arvaavgjaldið  verður  lutað  millum  danska  ríkiskassan  og  landkassan,  og  ætlanin  er,  at  ein størri partur skal fella til landskassan. Eisini er ætlanin at broyta avgjaldið, so tey nærmastu ikki rinda so nógv, men tó er ikki ætlanin at hækka arvaavgjaldið sum heild.</p>
<p>Arbeitt verður eisini við spurninginum um skatting av partabrøvum og øðrum virðisbrøvum. Lóggávan  treingir  til  ábøtur,  serstakliga  nú  arbeitt  verður  við  at  seta  á  stovn  ein virðisbrævamarknað.  Herumframt  verður  arbeitt  við  at  dagfør</p>
<p><em type="bold">Fiskivinnumál </em></p>
<p>Rikin  verður  ein  varin  fiskivinnupolitikkur,  og  farið  er  undir  at  orða  ein  greiðan fiskivinnupolitikk.</p>
<p>Til  tess  at  røkka  endamálinum  í  lógini  um  vinnuligan  fiskiskap,  skulu  reguleringartiltøkini tryggja,  at  fiskastovnarnir  undir  Føroyum  verða  gagnnýttir  burðardygt  við  fiskidøgum, stongdum økjum og friðingum á gýtingarleiðum.</p>
<p>Fiskidagaskipanin  er  sum  stýringaramboð  endurskoðað  aftur  í  ár.  Hesum  arbeiði  hevur  ein altjóða  viðurkendur  serfrøðingur  innan  stovnsmetingar  staðið  fyri,  og  niðurstøðan  er,  at skipanin tænir sínum endamáli.</p>
<p>Dentur  verður  lagdur  á  samstarvið  millum  veiðilið,  framleiðslulið  og  sølulið,  økismenning, arbeiðsumhvørvi, góðskukrøv og hagreiðingarskipanir. Framhaldandi verður neyðugt at skapa fortreytir fyri at gera fiskirættindi meira umsetilig og at skapa rúmari ræsur í veiðiliðinum.</p>
<p>Fiskiveiðiavtalurnar við onnur lond fyri 1999 geva nakað minni av botnfiski, samstundis sum útlendsk  veiðirættindi  á  føroysku  landleiðini  eru  skerd.  Størsta  niðurgongdin  í botnfiskakvotunum stavar frá niðurskurðinum í Barentshavinum. Fiskimøguleikarnir eftir uppuppsjóvarfiskasløgum  eru  eins  góðir  og  í  fjør,  og  sum  heild  eru  veiðimøguleikar  føroyinga víðkaðir á fjarleiðum.</p>
<p>Skipanin, ið skal forða fyri, at ov nógvur fiskur fer óvirkaður av landinum, hevur virkað væl. Allur fiskur, sum fer óvirkaður av landinum, skal hava verið alment boðin út í Føroyum. Hetta hevur  bøtt  um  støðuna  og  økt  um  framleiðsluna  á  virkjunum.  Tó  eru  nú  tekin  um,  at minni nøgdir  fara  um  uppboðssøluna.  Landsstýrið  fer  at  fylgja  væl  við  gongdini,  og  um  neyðugt verða tiltøk sett í verk til tess at tryggja, at so nógv sum gjørligt fer um uppboðssølu.</p>
<p>Samanumtikið eru útlitini fyri fiskiveiðuna hjá føroyingum í 1999 rímuliga góð. Hóast tekin eru um, at veiðan ikki verður eins stór sum hesi tvey seinastu avbera góðu fiskiárini, so eru fiskastovnarnir  undir  Føroyum  á  einum  burðardyggum  stigi,  og  enn  eru  fiskaprísirnir  høgir. Hetta  er  ein  gongd,  sum  vit  kenna  og  mugu  laga  okkara  skipanir  eftir.  Eisini  fiskivinnan  á landi mennir seg og er byrjað at framleiða hávirðisvørur.</p>
<p xml:lang="isl"><em type="bold">Heildarætlan </em></p>
<p><em type="italic">Lógin um vinnuligan fiskiskap </em></p>
<p>Lógin  um  vinnuligan  fiskiskap  varð  broytt  í  fjør.  Loyvt  var  at  leggja  veiðuloyvi  saman,  og fiskirættindini  gjørdust  í  ávísan  mun  meira  umsetilig.  Neyðugt  verður  at  leggja  nýtt broytingaruppskot  fyri  løgtingið.  Tað  fer  at  hava  til  endamáls  at  gera  reglurnar  um ognarviðurskifti greiðari, at gera veiðirættindi umsetiligari, herundir fortreytirnar fyri at leggja veiðiloyvi  og  fiskirættindi  saman,  og  annars  sum  heild  at  geva  fiskivinnuni  rúmari  ræsur  at arbeiða  undir.  Lógaruppskotið  verður  lagt  fram  í  tveimum  pørtum.  Uppskot  um    fiskidagar verður lagt fram fyri seg og aðrar broytingar í lógini fyri seg.</p>
<p xml:lang="isl"><em type="italic">Burðardygd </em></p>
<p>Landsstýrið fer framvegis at reka ein varnan fiskivinnupolitik, har fiskivinnan kann bera seg við tí tilfeingi, ið grunnarnir á Føroyaleiðini og avtalur við onnur lond geva. Fiskastovnarnir undir Føroyum skulu gagnnýtast burðardygt. Hetta verður gjørt við at varðveita skipanirnar við fiskidøgum, stongdum økjum og friðingum á gýtingarleiðum. Málið er, at skipanin er so liðilig sum gjørligt, og at veiðitrýst og tilfeingið samsvarar so væl, at tað gevur besta lønsemið fyri allar partar.</p>
<p><em type="italic">Fiskidagaskipanin </em></p>
<p>Fiskidagaskipanin hevur nú verið í gildi í 3 ár, og skipanin er aftur í ár eftirkannað av altjóða viðurkendum serfrøðingi. Úrslitið av hesum arbeið</p>
<p><em type="italic">Veiðiflotin </em></p>
<p>Sum avtalað í samgonguskjalinum, verður nýggj lóg um at endurnýggja veiðiflotan løgd fyri løgtingið. Endamálið er, at veiðiflotin verður endurnýggjaður og soleiðis samansettur, at hann ber seg fíggjarliga við tí tøka tilfeinginum.</p>
<p>Í eini tillagingartíð er umráðandi at hava eina skipan, ið er so liðilig sum møguligt, so tað er vinnan  sjálv,  sum  broytist  við  tíðini.  Politikkarar  skulu  skapa  karmar,  sum  vinnan  so  vítt møguligt sjálv skal arbeiða innanfyri.</p>
<p><em type="italic">Veiðitrýst </em></p>
<p>Sambært fiskifrøðingum er veiðitrýstið á landleiðini ov stórt. Hetta kann minkast við at  skip fáa møguleikar fyri at fara í alternativa veiði sum gulllaksaveiði og aðra veiði á djúpum vatni. Landsstýrið  gjørdi  eina  roynd  í  vár  fyri  lemmatrolarar  undir  Føroyum,  men  hetta  fekst  ikki semja um í løgtinginum, og tí mugu aðrir møguleikar roynast.</p>
<p>Tað eigur at vera havt í huga, at flestu av teimum veiðimøguleikum og kvotum, sum føroysk skip  hava  uttan  fyri  200  fjórðinga  fiskimarkið  sambært fiskiveiðuavtalunum við onnur lond, verður  býtt  um  við  tilfeingið  á  landleiðunum.  Avtalurnar  við  onnur  lond  ávirka  tí  eisini føroysku fiskimøguleikarnar í føroyskum øki.</p>
<p><em type="italic">KT í fiskivinnuni </em></p>
<p>Tað er av stórum týdningi, at ein fiskivinnutjóð altíð hevur góð veiðihagtøl, tað veri seg fyri avreiðingar, fiskidagar ella útlendska veiði í føroyskum sjógvi. Til tess at bøta um hetta økið, er farið undir at laga veiðihagtalsskipanina til nútíðar kunningartøkni.</p>
<p><em type="italic">Almennur stuðul </em></p>
<p>Almenni stuðulin til fiskivinnuna er nógv minkaður seinastu árini. Útreiðslukrevjandi skipanir eru  broyttar,  serstakliga  tær  sum  elva  til  ovurorku.  Framvegis  eru  tó  skipanir,  sum  kunnu gerast útreiðslukrevjandi, um fiskiskapurin, sum hevur verið rættuliga góður í 1997 og 1998, minkar  aftur  í  framtíðini.  Landsstýrið  fer  tó  at  varðveita  neyðuga  inntøkutrygd  og  aðrar tíðaravmarkaðar skipanir, sum føra til menning og nýskapan.</p>
<p>Stuðulin til nýggj tiltøk í fiskivinnuni á landi er tó øktur. Dentur verður lagdur á at stuðla tilevningini av innaneftirlitsskipanum og skeiðvirksemi í fiskivinnuni á landi.</p>
<p>Hóast  samlaði  stuðulin  er  nógv  minkaður,  er  úrslitið  hjá  vinnuni  munandi  betri.  Hetta  er  tí rætta  gongdin,  og  hildið  verður  fast  við  hesa  kós.  Endamálið  er  at  skapa  fortreytir,  sum  so líðandi gera stuðulin óneyðugan.</p>
<p><em type="bold">Fiskivinnusamráðingar </em></p>
<p>Fiskiveiðisamráðingarnar í 1999 hava gingið væl, hóast avtalurnar eru á nakað lægri stigi enn í 1998.  Serstakliga  eru  botnfiskakvoturnar  í  Barentshavinum  minkaðar,  og  hóast  fiskiveiðiavtalur eru millum Føroyar og Baltisku londini, so eru ongar kvotur tøkar í Eystursjónum í 1999. Útlendsk skip eru samsvarandi skerd á føroysku landleiðini.</p>
<p>Útlitini  fyri  uppsjóvarveiðuni  eru  tey  somu  sum  í  fjør  og  við  nýggjum  skipum  í  føroyska veiðiflotanum,  verða  kvoturnar  betri  gagnnýttar  enn  higartil.  Haraftrat  kann  avtalan  við Grønland gerast spennandi í framtíðini, um toskurin kemur aftur í grønlendskan sjógv, tí tað hevur  eydnast  at  fáa  tosk  við  í  avtaluna.  Samanumtikið  eru  fiskiveiðimøguleikar  okkara  í íslendskum og grønlendskum sjógvi betri í 1999, enn teir vóru í 1998.</p>
<p xml:lang="nno"><em type="italic">Noreg </em></p>
<p>Gongdin er, at føroyska toskakvotan lækkar. Fyri at bøta um veiðimøguleikan hjá føroyskum skipum, nú fiskiskapurin sum heild er so nógv minkaður í Barentshavinum, eru størri nøgdir av toski, hýsu og øðrum fluttar úr russiska partinum av Barentshavinum í norska partin.</p>
<p xml:lang="nob"><em type="italic">Svalbard  </em></p>
<p>Veiðirættindini við Svalbard eru minni fyri botnfisk í mun til MLV´ið, og fiskidagaskipanin í rækjuveiðini við Svalbard stendur við óbroytt.</p>
<p xml:lang="deu"><em type="italic">Russland </em></p>
<p>Í  sáttmálanum  við  Russland  er  botnfiskakvotan  minkað  fyri  tosk  og  hýsu,  meðan flatfiskakvotan  er  hægri  og  rækjukvotan  óbroytt.  Russar  fáa  nakað  meira  av  svartkjafti  í føroyskum sjógvi, men makrelveiðan er avmarkað.</p>
<p xml:lang="deu"><em type="italic">ES </em></p>
<p>Fiskivinnusamráðingar við ES broyttu ikki býtið millum partarnar, og kvoturnar eru tær somu sum í 1998. Sum nakað nýtt skulu skip eftir 1. januar ár 2000 nýta fylgisveinaútgerð, tá tey fiskað í ES-sjógvi.</p>
<p xml:lang="vep"><em type="italic">Strandalond </em></p>
<p>Samráðingar  hava  verið  millum  strandalondini  Russland,  Noreg,  ES,  Ísland  og  Føroyar  um fiskiskapin eftir norðhavssild í 1999. Grundað á tilmælið frá ICES um at minka veiðina úr 1,5 mió niður í 1,2 mió. tons samtyktu strandalondini, at heildarveiðin fyri 1999 ikki skal fara upp um  1,3  mió.  tons.  Hetta  er  óbroytt  frá  1998,  og  lutfallið  millum  strandalondini  er  óbroytt. Útlitini fyri ár 2000 benda á møguleika fyri smærri hækkingum.</p>
<p>Skipanin  fyri  fiskiskapi  eftir  makreli  er  nú  tikin  til  viðgerðar  millum  strandalondini  ES, Føroyar  og  Noreg,  og  málið  um  makrel  og  svartkjaft  er  somuleiðis  tikið  til  viðgerðar  í NEAFC.  Roynt  verður  at  finna  eina  hóskandi  umsitingarskipan  fyri  makrel  og  svartkjaft grundað á ferðingamynstur og veiði. Eingin avgerð er tikin enn, og samráðingarnar halda fram í ár.</p>
<p xml:lang="ron"><em type="italic">NEAFC </em></p>
<p>Fyri  fiskiskap  í  NEAFC-skipanarøkinum  í  Norðureysturatlantshavinum  eru  viðtøkur  gjørdar fyri  fiskiskap  á  opnum  havøki,  í  altjóða  sjógvi,  um  fiskiskap  eftir  sild,  svartkjafti  og kongafiski,  um  fiskiveiðieftirlit  og  um  at  samskipa  innsavningina  av  veiðihagtølum. Ásetingarnar eru gjørdar sambært broytingum í havrættarsáttmálanum, ST-semjuni um vernd og  umsiting  av  millumøkjastovnum  og  víðferðandi  fiskastovnum  og  FAO  avtaluni  um fiskiskap við ábyrgd.</p>
<p>NEAFC ásetti fiskiskapin í altjóða sjógvi eftir norðhavssild grundað á strandalandaavtaluna í fjør  fyri  fiskiárið  1999.  Heildarveiðin  av  svartkjafti  varð  ásett  samsvarandi  tilráðingini  frá ICES til 650 tús. tons, men veiðitrýstið á svartkjaftastovnin er økt so nógv í 1998-99, at tiltøk mugu setast í verk fyri at tryggja eina skynsamliga veiði. Fyri heildarveiðina eftir kongafiski í Irmingarhavinum er MLV´ið sett til 150 tús. tons., men útlitini eru ikki góð vegna ovveiðu. Tí mælir ICES til munandi niðurskurð. Fiskifrøðingar mæla til, at heildarveiðan ikki fer upp um 85 tús. tons, og væntandi minka kvoturnar hjá limalondunum samsvarandi.</p>
<p>Fiskiskapurin  á  djúpum  vatni  varð  eisini  viðgjørdur,  og  samtykt  varð  at  gera  eina  betri fráboðanarskipan fyri hesa veiði.</p>
<p xml:lang="fra"><em type="italic">NAFO </em></p>
<p>Fyri  NAFO  skipanarøkið  í  Norðurvesturatlantshavinum  eru  viðtøkur  ásettar  um  fiskiskapin uttan  fyri  200  fjórðinga  fiskimark  hjá  strandalondunum  Kanada  og  Grønlandi.  Vísindaliga nevndin kom við nýggjum tilráðingum t.d. fyri rækjur á Flemish Cap. Fiskivinnunevndin hjá NAFO  ásetti  kvotur  fyri  øll  høvuðsfiskasløg  og  ásetti  reglur  fyri  rækjufiskiskapi  á  Flemish Cap.</p>
<p>Fyri Føroyar hevur rækjuveiðin og toskurin á Flemish Cap størsta týdningin. Í vísindaligu ráðgevingini um toskin á Flemish Cap varð beinleiðis mælt til bann fyri toskaveiðu í 1999. Hetta varð samtykt annað árið á rað. Svartkalvakvotan er óbroytt í mun til 1998, og rækjuveiðan er skipað við mest loyvdu døgum og mest loyvdum skipatali.</p>
<p>Ásettar eru reglur um tiltøk móti londum, sum veiða á økinum, og sum ikki eru limir í NAFO. Reglurnar  fevna  um  tekniskar  reguleringar,  fiskiveiðieftirlit,  reglur  um  fylgisveinaeftirlit  og eygleiðaraskipan, reglur um trætur og mótmæli móti ásetingum, um fyrivarni í fiskiskapinum, kvotuásetan og ásetan av fiskirættindum og um langtíðarleigu av skipum.  <em type="italic">Baltisku londini </em></p>
<p>Striltið hevur gingist at fáa avtalu við øll tey Baltisku londini, tí tey hava ikki skip til fiskiskap í føroyskum sjógvi. Partarnir hava havt eitt samráðingarumfar. Semja var um at halda rammuavtaluna og gera avtalu, hóast ongar sínámillum kvotur eru ásettar. Avtalan snýr seg um annað samstarv  á  fiskivinnuøkinum  og  bindandi  tilsagnir,  um  støðan  í  fiskastovnunum  í Eystursjónum gerast lívfrøðiliga betri.</p>
<p xml:lang="isl"> <em type="italic">Uppsjóvarveiði </em></p>
<p>Møguleikar  eru  fyri  øktum  veiðimøguleikum  eftir  uppsjóvarfiskasløgum  sum  norðhavssild, svartkjafti og lodnu. Veiðivirðið av uppsjóvarfiskasløgum og ídnaðarfiski er nú vaksandi aftur eftir stóra prísfallið. Áhugin at veiða uppsjóvarfiskasløg er vaksandi.</p>
<p><em type="italic">Onnur veiði </em></p>
<p>Føroysk skip hava fingið loyvi at veiða tunfisk í føroyskum sjógvi. Hetta  kann gerast eitt gott ískoyti til búskapin, um hesin fiskiskapur veruliga kann fara fram einar 4 mánaðir um árið, og hetta kann í longdini geva okkum møguleikan fyri at fiska í altjóða sjógvi. Støða eigur at verða tikin  til  veiði  í  altjóða  sjógvi,  áðrenn  vertíðin  er  av.  Laksaveiðan  verður  væntandi  tikin uppaftur í heyst.</p>
<p><em type="bold">Fiskiveiðieftirlit </em></p>
<p>Fiskimálastýrið  hevur  gjørt  sáttmála  við  skipasmiðju  í  Noregi  um  at  byggja  nýtt  vaktar-  og bjargingarskip.  Skipið  verður  liðugt  næsta  heyst.  Miðað  verður  ímóti,  at  fiskiveiðieftirlitið undir  Føroyum  og  bjargingartænastan  kann  fremjast  við  tveimum  góðum  skipum  og  einum minni  vaktarbáti  umframt  tyrlutænastu.  Ætlanin  er  at  samskipa  tyrlutænastu  til  bjarging, sjúkraflutning  og  ferðaflutning.  Eftirlitið  á  sjónum  skal  eisini  fevna  um  ta  víðkan,  sum NEAFC og NAFO hava sett í verk.</p>
<p>Frá  1.  januar  2000  skulu    øll  skip,  sum    fiska  í  ES-øki,  hava  fylgisveinaútgerð  umborð. Skipanin er longu roynd á NAFO økinum, og hon hevur til endamáls at fáa javna fráboðan um knattstøðu  hjá  skipunum.  Seinni  verður  henda  skipan  útbygd  til  at  umfata  allar  fráboðanir.</p>
<p>NEAFC  arbeiðir  eisini  við  at  fáa  somu  skipan  setta  í  verk  fyri  Norðureysturatlantshavið. Fiskimálastýrið  hevur  reist  spurningin,  um  ein  tílík  skipan  kann  setast  í  verk  fyri  øll  skip  í føroyskum sjógvi, serstakliga fyri at økja um trygdina.</p>
<p xml:lang="isl"><em type="bold">Sjóvinna </em></p>
<p>Fyri tveimum árum síðan varð ein skipan við leiguskráseting (bareboat chartering) sett í verk. Endamálið  er  at  menna  kappingarførið  hjá  handilsskipum  og  at  veita  føroyskum  og útlendskum  fiskiskipum  við  føroyskum  áhugamálum  lættari  atgongd  til  fiskikvotur.  Føroysk skip,  sum  eru  skrásett  undir  fremmandum  flaggi,  hava  verið  við  til  at  gagnnýta  ónýttar fiskikvotur, og hevur hetta givið eitt gott íkast til føroyska búskapin. Dentur hevur verið lagdur á at loyva leiguskráseting, har fiskiveiðimøguleikarnir ikki verða fullnýttir.</p>
<p>Fyri at lúka nýggju krøvini frá IMO og tað vaksandi eftirlitið við handils- og fiskiskipum, eru broytingarnar  framdar  í  manningarlógini  og  tilhoyrandi  fyriskipanum.  Skipanin  um trygdarskeið  fyri  sjómenn  er  sett  í  verk,  og  ætlanin  er,  at  allir  sjómenn  innan  apríl  ár  2001 skulu  hava  tikið  hetta  skeið.  Trygdarskeiðini  fara  fram  í  Klaksvík,  har  íløgur  eru  gjørdar  til endamálið.</p>
<p xml:lang="deu"><em type="italic">FAS </em></p>
<p>Ávísar broytingar eru gjørdar í lóg og kunngerð um FAS-skipanina, men fleiri broytingar eru neyðugar, um skipanin skal vera betri kappingfør við aðrar líknandi skipanir. Her kunnu gerast ávísar reguleringar í skatta- og avgjaldstreytum. Viðurskifti, sum hava við trygd at gera,  fylgja altjóða reglum.</p>
<p xml:lang="kal"><em type="italic">Skipaeftirlit </em></p>
<p>Landsstýrið setti sær sum mál í mai 1998 at yvirtaka skipaeftirlitið. Ein nevnd er síðan farin undir  at  gera  uppskot  um,  hvussu  hetta  kann  gerast.  Nevndin  skal  m.a.  gera  uppskot  um føroyska lóggávu innan skipatryggleika, lóg um sjóreglur og sigling, sjólóg og annars greina øll viðurskifti millum Føroyar og Danmark, so yvirtøkan kann fremjast. Nevndin hevur eisini fingið til uppgávu at fáa greiðu á, um Føroyar kunnu fáa sjálvstøðugan limaskap í IMO, altjóða havfelagsskapinum undir ST.</p>
<p><em type="bold">Hvalaveiða </em></p>
<p>Landsstýrið heldur fast við, at súgdjór í havinum eiga at verða gagnnýtt á burðardyggan hátt og virkar fyri øktum samstarvi við aðrar tjóðir á hesum øki. Dentur verður lagdur á viðurskifti, sum ávirka hval og kóp.</p>
<p>Føroyska millumlandasamstarvið um burðardygga umsiting av súgdjórum í Norðuratlantshavi fer fram i NAMMCO, sum ásett í havrættarsáttmálanum. Harumframt er karmur gjørdur um vísindaligt  samstarv,  sum  skal  tryggja  burðardygga  gagnnýtslu  av  súgdjórum  í  føroyskum sjóøki.</p>
<p>Grindahvalurin  er  ikki  hóttur,  og  grindadráp  heldur  fram.  Støða  eigur  at  vera  tikin  til,  um Føroyar  skulu  fara  undir  at  veiða  smáhval  sum  døgling  og  sildreka,  tá  tað  er  vísindaliga staðfest, at hesir stovnar ikki eru hóttir í Norðuratlantshavi.</p>
<p xml:lang="isl"><em type="bold">Vinnumál </em></p>
<p><em type="bold">Vinnupolitikkur </em></p>
<p>Landsstýrið hevur júst orðað ein yvirskipaðan vinnupolitikk, har hugsjónin er ein sjálvberandi búskapur,  ið  byggir  á  fleiri  ymiskar  vinnur,  sum  skapa  avkast,  framburð  og  vælferð  í  fríari, altjóða kapping, og sum raðfesta trivnað og umhvørvið ovarlaga.</p>
<p>Tað  almenna  skal  tryggja  vinnunum  ávísar  støguðar  karmar  við  virðing  fyri  trivnaði  og umhvørvi. Vinnuligu karmarnir verða støðugt raðfestir, soleiðis at vinnan fær rúm, ræsur og frið  at  virka  eftir  marknaðarbúskaparligum  treytum  sambært  hugsjónini  aftan  fyri vinnupolitikkin.</p>
<p>Miðað verður eftir at skapa karmar, har vinnan megnar at mennast og fylgja altjóða rákinum. Hon  skal  vera  nýskapandi  og  hava  dagførda  vitan  og  fjøltáttað  samskifti  við  virðing  fyri okkara samfelagi.</p>
<p>Tær mest átrokandi broytingarnar og ábøturnar á karmarnar eru:</p>
<p type="listitem">• Tillagað og virkið regluverk til altjóða marknaðarsamstarv</p>
<p type="listitem">• Vælvirkandi samskifti og samferðslu við útheimin</p>
<p type="listitem" xml:lang="dan">• Gransking og førleikamenning</p>
<p type="listitem">• Vælútbygt undirstøðukervi, sum mennir kappingarførið um alt landið</p>
<p type="listitem" xml:lang="isl">• Góðar eginfíggingarskipanir og lagaligar skatta- og avgjaldsskipanir</p>
<p type="listitem">• Varlig vinnulóggeving og fyrimyndarligt alment tænastustig</p>
<p type="listitem" xml:lang="isl">• Einfaldar og studningsveikar vinnuframaskipanir</p>
<p>Málsetningurin  er,  at  vinnukarmarnir  eru  eins  góðir  og  í  øðrum    samfeløgum,    soleiðis  at vinnan,  kapitalurin og arbeiðsmegin trívast og fjølgast í Føroyum.</p>
<p>Aðalorðaskifti  hevur  verið  um  vinnupolitikk  landsins,  og  fekk  hann  góða  undirtøku.  Farið verður  nú  undir  at  orða  politiska  málið  fyri  einstøku  vinnugreinarnar,  herundir  eisini  innan kunningartøkni, bioteknologi og fíggjarvinnu.</p>
<p>Uttan  mun  til  hvørjar  karmar  tað  almenna  skapar  fyri  at  tryggja  eitt  framhaldandi  gott kappingarføri hjá vinnuni, verður tað fyrst og fremst hugflog og framfýsni hjá tí einstaka, sum skapa virðini í samfelagnum.</p>
<p xml:lang="kal"><em type="italic">Vinnuframi </em></p>
<p>Farið verður undir at endurskoða grunnin til ídnaðarfremjandi endamál og í hesum sambandi at gera tað meira sjónligt, at grunnurin ikki bert er ætlaður vanligum ídnaði, men eisini skapandi vinnum sum kunningartøkni og tónleiki.</p>
<p>Ætlanin er at gera vinnuframaskipaninar meira einfaldar. Fyritøkur og einstaklingar skulu fáa lættari  atgongd  til  tøka  ráðgeving  og  tænastur.  Skipanin  fer  í  høvuðsheitinum  at  fevna  um grunnin  til  ídnaðarfremjandi  endamál  og  Framtaksgrunnin.  Vinnumálastýrið  heldur  eisini,  at ein føroyskur partabrævamarknaður kann gerast ein týðandi táttur, tá nýtt virksemi skal setast á á stovn og verandi fyritøkur mennast.</p>
<p>Størri  orka  verður  sett  av  til  at  loysa  uppgávurnar,  sum  vinnuframastovnarnir  TK-stovan  og Menningarstovan umsita, soleiðis at betri tænasta verður veitt vinnuni og persónum, sum ætla at  stovna  nýtt  virksemi.  Eisini  verður  arbeitt  við  at  umskipa  og  styrkja  marknaðarføringina uttanlands av føroyskum vinnum og Føroyum sum heild.</p>
<p><em type="italic">Føroyar sum tilfeingisdepil og tænastumiðdepil </em></p>
<p>Landsstýrið kannar, hvussu kann komast enn longur á leið,  fyri at Føroyar kunnu gerast ein týðandi tilfeingis- og tænastumiðdepil í Norðuratlantshavinum. Ávís menning er á økinum, og íløgur eru og verða gjørdar í goymslur og havnir í fleiri støðum í landinum.</p>
<p xml:lang="isl"><em type="italic">Ídnaður og tænastuvirksemi </em></p>
<p>Kappingarførið  hjá  vinnuni  versnaði  í  samband  við  síðstu  lønarsamráðingar,  og  skal kappingarførið  ikki  framhaldandi  versna,  verður  neyðugt  at  endurskoða  skatta-  og avgjaldsskipanirnar.</p>
<p><em type="italic">Handil og søla </em></p>
<p>Seinnu árini er gjørt eitt miðvíst arbeiði fyri at menna marknaðarføringina uttan fyri Føroyar. Hetta  er  ein  týðandi  táttur  í  strembanini  eftir  at  gera  føroyska  vinnu  meira  fjøltáttaða  og føroyska  samfelagið  meira  sjálvbjargið.  Landsstýrið  fer  at  leggja  enn  størri  dent  á  hetta arbeiðið,  sum  kann  hjálpa  fyritøkunum  at  víðka  um  marknaðin  fyri  føroyskar  vørur  og tænastur.</p>
<p>Betraða handilsavtalan við ES gevur fiski- og alivinnuni størri møguleikar á ES-marknaðinum bæði viðvíkjandi viðgjørdum og óviðgjørdum vørum.</p>
<p xml:lang="isl"><em type="italic">Alivinna </em></p>
<p>Framleiðslan  av  alifiski  og  vørum  úr  alifiski  øktist  munandi  í  1998  og  heldur  hesin  vøkstur fram.  Útflutningsvirðið  av  alifiski  og  vørum  úr  alifiski  var  448  mió.  kr.  í  1998  og  økist væntandi upp í uml. 700 mió. kr. í 1999.</p>
<p>Lutfallið  millum  útflutningin  av  óviðgjørdum  og  viðgjørdum  alifiski  broytist  eisini  rætta vegin. Støðugt meira av alifiskinum verður útfluttur sum viðgjørd vøra.</p>
<p>Í 1998 varð farið undir regluligar kanningar av umhvørvinum. Heilsufrøðiliga Starvsstovan og Biofar standa fyri hesum kanningum, sum er liður í miðvísa umhvørvisarbeiðinum, ið verður gjørt innan alivinnuna.</p>
<p>Í  samráð  við  alararnar  og  myndugleikarnar  á  staðnum  eru  nú  øll  aliøkini  teknaði  upp  av nýggjum.  Hetta  er  ein  liður  í  arbeiðnum  at  dagføra  aliloyvini  í  tráð  við  ali-  og umhvørvispolitikk landsstýrisins.</p>
<p>Góð  heilsustøða  hjá  alifiskinum  er  ein  týðandi  fortreyt  fyri  at  tryggja  støðuga  og  lønandi framleiðslu  í  alivinnuni.  Hetta  er  somuleiðis  ein  treyt  fyri,  at  útflutningur  til  ES  og  aðrar marknaðir kann halda fram ótarnaður uttan heilsufrøðiligar avmarkingar. Tí hevur landsstýrið sett sær fyri at stu�</p>
<p>Miðvísa arbeiðið við kynbótum saman við P/F Fiskaaling heldur fram, samstundis sum farið er av álvara undir royndir við at ala kalva. Miðað verður eftir, at alingin kann førka seg longur út móti streymasjógvi, so grundarlag er fyri framhaldandi vørkstri.</p>
<p xml:lang="isl"><em type="italic">Landbúnaður </em></p>
<p>Landsstýrið  fer  at  taka  stig  til  aðalorðaskifti  í  komandi  tingsetu  um  viðurskiftini  hjá landbúnaðinum, og herundir eisini tey fíggjarligu viðurskiftini hjá festibóndunum.</p>
<p xml:lang="isl"><em type="bold">Samskifti </em></p>
<p xml:lang="isl"><em type="italic">Samferðsluætlan </em></p>
<p>Vinnumálastýrið  legði  fyrst  í hesum árinum fram frágreiðing um, hvussu samferðslukervið í Føroyum  sum heild skal skipast. Grundað á frágreiðingina var niðurstøðan, at arbeiðast skal fram ímóti, at Vágoyggin og Norðuroyggjar fáa fast samband við meginøkið. Eisini skal nýtt skip bøta um sambandið við Suðuroynna.</p>
<p>Landsstyrið  ætlar  at  fremja  hesar  verkætlanirar,  sum  fara  at  bøta  um  umstøðurnar  fyri økismenning. Tá verkætlanirnar eru framdar, verða uml. 85% av føroyingum knýttir saman við beinleiðis vegasambandi.</p>
<p xml:lang="rmf"><em type="italic">Fjarskifti </em></p>
<p>Skulu Føroyar gera seg galdandi sum eitt av framkomnu kunningarsamfeløgunum, er ein treyt, at  vit  hava  væl  útbygdar  fjarskiftistænastur.  Tí  er  neyðugt,  at  elektroniska  veganetið  bæði innanoyggja og til og úr Føroyum, er nøktandi.</p>
<p>Fyri  at  røkka  hesum  máli  er  ætlanin  at  loyva  fleiri  veitarum  inn  á  fjarskiftismarknaðin. Telefonverkið hevur mist sín aldargamla einkarrætt, og kunnu aðrir nú eisini fáa konsessión til at reka fjarskiftisvirksemi.</p>
<p xml:lang="fin"><em type="italic">Postvirksemi </em></p>
<p>Landsstýrið  fer  at  leggja  fram  uppskot  til  eina  nýggja  lóg  fyri  postvirksemi  og  Postverk Føroya. Leisturin til lógaruppskotið fer at líkjast tí fyri fjarskiftisøkið. Tí eisini hetta øki er fyri liberaliseringum, og mugu lógarkarmarnir lagast samsvarandi.</p>
<p><em type="italic">Tilbúgving </em></p>
<p>Arbeiðið við at gera eina føroyska tilbúgvingarætlan er nú byrjað, og væntandi fer hetta arbeiði at taka eini 2-3 ár.</p>
<p><em type="italic">Ferðsla </em></p>
<p>Í  komandi  tingsetu  verður  skipað  fyri  orðaskifti  um  ferðslutrygd.  Grundarlagið  fyri orðaskiftinum verður tann sonevnda null-hugsjónin.</p>
<p><em type="italic">Ferðavinna </em></p>
<p>Ferðavinnan  í  Føroyum  mennist  støðugt  og  hon  gevur  eitt  gott  íkast  til  samfelagsbúskapin. Hagtalsgrundarlagið er tó ikki enn nóg gott, men verða nú nágreiniligari hagtøl fingin til vega.</p>
<p>Við støði í marknaðarkanning eru Ferðaráð Føroya og flutningsfeløgini farin at samstarva um felags  marknaðarføring  av  Føroyum  sum  ferðamannaland.  Tiltakið  hevur  eydnast  væl,  og  er ætlanin at halda fram við lýsingarátakinum næsta ár.</p>
<p>Ferðaráðið ger saman við økisfeløgunum eina felags menningarætlan, har dentur verður lagdur á  at  menna  og  samskipa  ferðavinnuna  í  økjununum  eitt  nú  við  ferðatilboðum  og  ráðgeving. Endamálið er at skapa inntøkumøguleikar í ferðavinnuni um alt landið.</p>
<p>Landsstýrið hevur ætlanir um at fara undir at dagføra politikkin á ferðavinnuøkinum í ár.</p>
<p xml:lang="kal"><em type="italic">Kunningartøkni </em></p>
<p>Ein  føroyskur  KT-politikkur  má  hava  sum    høvuðsmál  at  menna  Føroyar  til  eitt kunningarsamfelag  á  hædd við tey mest framkomnu, og verður dentur lagdur á, at borgarnir skulu  hava  lætta  atgongd  til  at  nýta  og  at  nema  sær  útbúgving  innan  kunningartøkni.  Eisini eiga allir borgararnir at fáa eins góðar møguleikar at brúka kunningartøkni, so vit ikki fáa eitt býti millum A og B borgarar á hesum øki.</p>
<p>Sum  vinna  er  kunningartøkni  í  stórum  vøkstri.  Eyðkenni  fyri vinnuna er stór virðisøking, at fjarstøða ongan týdning hevur, og at rávøran er fólksins vitan.</p>
<p>Útbúgving er hornasteinurin, um ein føroyska KT-vinna skal mennast. Fortreytin er tí, at hægri útbúgvingar innan kunningartøkni verða settar á stovn í Føroyum, og at bygt verður upp eitt granskingarumhvørvi  í  samstarvi  við  vinnuna.  Í  hesum  sambandi  er  at  fegnast  um  avtaluna, sum  gjørd  er  millum  Undirvísingar-  og  Mentamálastýrið  og  Føroya  Tele  um  prísir  á internettænastum til føroyskar skúlar.</p>
<p xml:lang="isl"><em type="bold">Arbeiðsmarknaður </em></p>
<p>Í samráð við partarnar á arbeiðsmarknaðinum verður hildið fram við arbeiðinum at gera eina skipan,  sum  kann  loysa  trætur  á  arbeiðsmarknaðinum  so  skjótt,  tær  koma  í.  Eisini  verður skipanin  fyri  semingsstovnin  endurskoðað,  soleiðis  at  hon  m.a.  fer  at  fevna  um  allan arbeiðsmarknaðin.</p>
<p>Lóggáva  um  arbeiðsumhvørvi  verður  endurskoðað  saman  við  pørtunum  á arbeiðsmarknaðinum.</p>
<p>Virkað  verður  fyri,  at  allar  kvinnur  á  arbeiðsmarknaðinum  verða  javnsettar  í  samband  við barnsburð.  Í  hesum  sambandi  verður  barnsburðargrunnur  settur  á  stovn,  og  fer  ein  slíkur grunnur  at  hava  við  sær,  at  kostnaðurin  av  barnsburðarfarloyvum  verða  meira  útjavnaðar millum tey einstøku arbeiðsplássini.</p>
<p xml:lang="smj"><em type="bold">Oljumál </em></p>
<p>Nú landgrunsmarkið millum Føroyar og Bretland er ásett, er ferð sett á arbeiðið við at fyrireika útbjóðing  av  økjum  til  oljuleiting  á  føroyska  landgrunninum.  I  hesum  sambandi  hevur landsstýrið eisini avgjørt at seta á stovn eitt oljumálastýri at taka sær av hesum málum. Hetta Hetta er somuleiðis ein ásannan av, at kanningarnar, sum seinnu árini eru gjørdar av føroyska landgrunninum, benda á, at roknast kann við rættiliga víttfevndum leitivirksemi komandi árini.</p>
<p>Oljumálastýrið tekur støði í verandi oljumáladeild og Jarðfrøðisavninum. Greitt er hinvegin, at uppgávurnar hjá stýrinum eru vaksandi orsakað av útbjóðingarumfarinum og seinni loyvisumsitingini. Neyðugt verður tí at økja starvsfólkatalið, og eisini at nýta pening til ráðgeving av ymiskum  slagi.  Hinvegin  eigur  starvsfólkatalið  í  oljumálastýrinum  ikki  at  verða  sett  eftir arbeiðsbyrðuni í útbjóðingarumfarinum, tí hetta er ein hátyngd, ið verður í eina avmarkaða tíð.</p>
<p>Miðað  verður  ímóti  at  leggja  fram  uppskot  til  løgtingslóg  um  øki  og  treytir  fyri  fyrsta  útbjóðingarumfar í heyst. Tíðarætlanin er knøpp, men við serkønari hjálp og arbeiðsbólkum, har starvsfólk úr øðrum aðalstýrum eru við, kunnu uppgávurnar verða loystar til ásetta tíð. Tað er umráðandi,  at  almenna  umsitingin  samstarvar  um  ta  avbjóðing,  sum  komandi  vinnan  setir føroyskum myndugleikum.</p>
<p>Sambært  kolvetnislógini  skal  útbjóðingarlógin  áseta,  hvørji  øki  verða  boðin  út  og  almennu treytirnar, ið skulu setast. Harumframt skal uppskotið um útbjóðing lýsa onnur týdningarmikil viðurskifti, eitt nú ávirkanina, ið oljuvirksemið kann hava fyri sigling, fiskiskap og aðra vinnu eins,  og  hvussu  náttúra  og  umhvørvi  verða ávirkað. Tað er umráðandi, at hædd verður tikin fyri áhugamálunum hjá fiskivinnuni, nú oljuleitingar byrja á leiðum, har fiskiveiða vanliga fer fram.  Ein  samstarvsnevnd  er  sett,  har  ymsu  fiskivinnufeløgini  og  fiskivinnu-  og oljumyndugleikarnir  eru  umboðaðir.  Samstarvsnevndin  fær  høvi  til  at  siga  sína  hugsan  um útbjóðingarøkini  og  tær  avmarkingarnar,  ið  verða  settar  fyri  oljuvinnu  á  økinum,  eitt  nú tíðaravmarkingar fyri bori- og seismikkvirksemi.</p>
<p>Útbjóðingarlógin tekur eisini støðu til, hvørjar møguleikar føroyskt vinnulív eigur at fáa, fyri at </p>
<p type="listitem">• møguleikanum,  sum  føroyskt  vinnulív  hevur  fyri  at  bjóða  tær  tænastur,  ið  oljufeløgum</p>
<p>tørvar,</p>
<p type="listitem">• førleikanum, sum føroyska samfelagið vil byggja upp, og</p>
<p type="listitem">• krøvunum, ið altjóða kapping í oljuvinnuni setir.</p>
<p>Týdningarmesti  parturin  av  leitingarloyvunum  eru  sonevndu <em type="italic">arbeiðsskyldurnar</em>.  Tær  áseta, hvat loyvishavarin skal gera fyri at staðfesta, um olja- ella jarðgass eru at finna í loyvisøkinum. Arbeiðsskyldurnar verða ásettar, eftir at boðini frá umsøkjarunum eru komin inn, og vanliga eftir samráðingar millum umsøkjaran og myndugleikarnar.   </p>
<p>Tá  løgtingið  hevur  samtykt  útbjóðingarlógina,  verður  lýst  eftir  umsóknum,  og  gongst  sum ætlað, verða fyrstu leitingarloyvini latin komandi summar.</p>
<p><em type="bold">Umhvørvismál </em></p>
<p>Uppskot um nýggja kgl. fyriskipan til verju av havumhvørvinum varð samtykt í løgtinginum í vár.</p>
<p>Heilsufrøðiliga  Starvsstovan  skal  umsita  lógina,  og  er  hon  farin  undir  at  fyrireika  seg  til uppgávuna. Hetta økið fer at hava stóran týdning í sambandi við komandi oljuvinnuna, og tí verður neyðugt at styrkja umhvørvisumsitingina, so hon verður før fyri at umsita lógarverkið á forsvarligan hátt og taka við teimum avbjóðingum, sum nýggja vinnan setir.</p>
<p>Næsta  ár  er  ætlanin  at  seta  ein  arbeiðsbólk,  ið  skal  gera  eina  heildarætlan  fyri  føroyskan umhvørvispolitikk.  Setningurin  fyri  verkætlanina  verður  orðaður  seinni  í  ár.  Verkætlanin verður  eftir  ætlan  liðug  um  eini  tvey  ár,  og  verður  frágreiðingin  frá  arbeiðsbólkinum grundarlag undir einum aðalorðaskifti um umhvørvisspurningar.</p>
<p>Stórt sæð øll aling á sjónum er nú umhvørvisgóðkend sambært umhvørvisverndarlógini. Botnkanningar  eru  gjørdar  á  firðunum  fyri  at  kanna,  hvørja  ávirkan  aling  á  sjónum  hevur  á umhvørvið. Hesar kanningar skulu m.a. vera grundarlagið undir metingum av, hvussu nógva aling  firðirnir  tola.  Arbeitt  verður  eisini  við  at  umhvørvisgóðkenna  smoltaling  á  landi. Arbeiðið við hesum góðkenningum verður gjørt í neyvum samstarvi við Vinnumálastýrið, sum umsitur lóg um aling.</p>
<p>Heilsufrøðiliga  Starvsstovan  luttekur  í  ymsum  norðurlendskum  og  arktiskum  verkætlanum, hvørs endamál eru at kanna dálkingarviðurskiftini í hesum øki. Hetta er eitt vaksandi virksemi, og  føroyingar  mugu  metast  at  hava  sera  góðan  møguleika  fyri  at  gera  seg  galdandi  í  hesum sambandi.</p>
<p xml:lang="isl"><em type="bold">Almanna- og heilsumál </em></p>
<p xml:lang="isl"><em type="bold">Almannamál </em></p>
<p>Á almannaøkinum hevur landsstýrið sett sær fyri at gera munagóð framtøk bæði viðvíkjandi lóggávuni og tænastum. Neyðugt er, at laga almanna lóggávuna til føroyskan tørv og føroysk viðurskifti,  til  tess  at  skapa  eitt  haldgott  grundarlag  undir  einum  vælferðarsamfelagi,  har sínámillum ábyrgdin millum borgaran og myndugleikan eins væl og samhaldsfestið millum øll verður sett í hásæti.</p>
<p>Landsstýrið hevur sett sær fyri:</p>
<p type="listitem">• at  gera  nýggja  lóggávu,  sum  skal  loysa  av  galdandi  donsku  forsorgarlógina  og  donsku</p>
<p>barnaforsorgarlógina, og annars kunngerðir til lóggávu og fyrisiting,</p>
<p type="listitem">• at  bøta  um  støðuna  innan  eldrarøkt,  eins  væl  og  at    bøta  um  bústaðarmøguleikarnar  hjá</p>
<p>teimum, sum av heilsuávum ella øðrum ávum ikki longur kunnu búgva heima,</p>
<p type="listitem">• at bøta um umstøðurnar hjá rørslu- og menningartarnaðum við at menna bústaðar-, starvs-</p>
<p>og samferðslumøguleikar teirra, og</p>
<p type="listitem">• at gera eitt greitt uppgávu- og ábyrgdarbýti millum land og kommunur innan almanna økið.</p>
<p>Fyrireikingarnar  til  lóggávuna  á  almannaøkinum  eru  byrjaðar,  og  verða    forsorgarlógin  og barnaforsorgarlógin  eftir  ætlan  lagdar  fyri  løgtingið  í  heyst.  Dentur  verður  lagdur  á  at  gera lóggávuna so einfalda sum møguligt, og landsstýrið skjýtur upp, at lóggávan á almannaøkinum fær felagsheitið <em type="italic">trivnaðarlóggávan.</em> </p>
<p xml:lang="isl"><em type="italic">Pensjónsøkið </em></p>
<p>Á pensjónsøkinum er fyrsta stig tikið til at bøta um umstøðurnar hjá teimum eldru. Ein nýggj pensjónslóg er samtykt og kemur í gildi næsta ár. Henda lóg er nú ein føroysk løgtingslóg, sum er  munandi  einfaldari  hjá  vanliga  borgaranum  at  skilja.  Seinni  í  ár  er  ætlanin  at  leggja  fyri tingið  uppskot  til  løgtingslóg,  sum  ásetir  og  javnar  upphæddirnar  sambært  pensjónslógini. Pensjónistarnir fara at merkja eina munandi hækking í pensjónsviðbótunum.</p>
<p>Somuleiðis er ætlanin at gera eitt uppskot, sum tryggjar, at allir pensjónistar - bæði fyritíðar- og  fólkapensjónistar  -  fáa  pensjón,  sama  um  teir  búgva  heima,  á  stovni,  røktarheimi  ella  í sambýli.  Samstundis  verður  arbeitt  við  spurninginum  um,  hvussu  føroyska  samfelagið  í framtíðini skal megna at tryggja føroyingar fíggjarliga á ellisárum.</p>
<p>Talið á pensjónistum økist lutfalsliga í mun til samlaða fólkatalið, og tað er eyðsæð, at verandi pensjónsskipan í longdini ikki fer at megna at geva okkara pensjónistum nøktandi veitingar. Tí er neyðugt, at hin einstaki eisini í størri mun tryggjar sín egna aldurdóm. Her ætlar landsstýrið at bróta upp úr nýggjum, við at seta í gildið eina skipan, sum áleggur øllum lønmótakarum at gjalda  til  pensjónsuppsparing.  Á  henda  hátt  fer  tann  peningur,  sum  innan  fyri  verandi fíggjarligu karmar er tøkur til pensjónir, at røkka munandi longur. Møguleiki fer at verða fyri, at bøta um pensjónirnar hjá teimum, sum ikki eru vanligir løntakarar og hjá teimum veikastu í samfelagnum. Allar hesar lógir fáa gildi frá 1. januar ár 2000.</p>
<p><em type="italic">Forsorgarøkið </em></p>
<p>Bæði  lóggávan  og  útinnandi  fyrisitingin  á  forsorgarøkinum  skal  hava  til  endamáls  at  seta viðskiftafólkini    í  miðdepulin,  at  seta  karmar  og  at  geva  møguleikar  fyri,  at  óhjálpin  gerast sjálvhjálpin. Endamálið er, at so fáir borgarar sum møguligt koma í eina støðu, har tørvur er á varandi  veitingum.    Í  nýggju  lóggávuni  skal  størri  dentur  leggjast  á,  at  veitingar  og málsviðgerð miðvíst hevur til endamáls at búgva út førleikaskerdar borgarar, so teir veruliga verða førir fyri at taka ábyrgd av egnari tilveru og fáa eitt arbeiði, um tað á nakran hátt ber til. Samstundis skal samfelagið tryggja viðskiftafólkini í teirra veiku støðu.</p>
<p>Endamálið  við  lóggávuni  er  eisini  at  rationalisera  málsviðgerð  og  mannagongdir,  so  orka verður tøk  til verulig sosialpolitisk framtøk. Harumframt er endamálið at áseta sínaámillum skyldur og rættindi millum borgaran og almennu skipanirnar, herundir at áseta í hvønn mun viðskiftafólk hava skyldu til at taka við arbeiðs-, útbúgvingar- ella endurútbúgvingartilboðum, og hvørji viðurskifti land og kommunur eiga at tryggja í hesum sambandi eitt nú barnaansing.</p>
<p xml:lang="est"><em type="italic">Sosialnevnd  </em></p>
<p>Landsstýrið  fer  at  seta  eina sosialnevnd, ið fær til uppgávu at lýsa almannaøki  í Føroyum í sínari  heild,  og  at  greina  allar  galdandi  veitingarskipanir.  Nevndin  skal  gera  eitt  tilmæli  til landsstýrismannin  um, hvussu vit skipa okkara almannaverk, so hon verður einføld, greið og  rættvís og fyribyrgir og tekur burtur møguligar dubultfunktiónir.</p>
<p xml:lang="kal"><em type="italic">Barnaansing </em></p>
<p>Á barnaansingarøkinum ætlar landsstýrið at broyta lóggávuna soleiðis, at hendan uppgávan í framtíðini </p>
<p><em type="italic">Eldrarøkt og bústaðarmøguleikar hjá teimum eldru  </em></p>
<p>Eisini á eldraøkinum standa landsstýrið, løgtingið og ikki minst kommunurnar fyri stórum avbjóðingum.  Økið er afturúrsiglt. Í neyvum samstarvi við m.a. Eldraráðið arbeiðir landsstýrið við at leggja eina langtíðarætlan fyri menning og útbygging á økinum.</p>
<p>Ábendingar  vísa  longu  nú,  at  kring  landið  eru  uml.  600  –  700  fólk  á  bíðilista.  Landsstýrið miðar eftir, at hesin bíðilisti skal minka, og eiga vit sum skjótast at seta skjøtul á at byggja í minsta lagi eitt røktarheim afturat í Føroyum. Vit mugu ásanna, at tá ið ein borgari hevur tørv á røkt alt samdøgrið, er neyðugt at hava stovnspláss tøk.</p>
<p>Politikkur landsstýrisins er at gera tað møguligt hjá eldri fólki at búgva heima, so leingi sum hin einstaki ynskir tað, og er førur fyri tí. Landsstýrið arbeiðir eisini við at gera tað møguligt at fara undir at byggja egnaðar íbúðir til eldri fólk. Í hesum sambandi hava Húsalánsgrunnurin og Íbúðagrunnurin ein týdningamiklan leiklut. Tað er at fegnast um, at bæði Húsalánsgrunnurin og fleiri kommunur hava tikið stig til at fremja henda politikk í verki.</p>
<p>Til tess at fáa sum mest burtur úr játtanunum á eldraøkinum, eiga vit at umhugsa at samskipa allar tænastur á økinum betri, so røktarheim, sambýlir og heimarøkt verða rikin so væl saman, sum tilber. Á tann hátt verður skipanin smidligari, og betri møguleikar verða fyri at veita eina meira  umfatandi samdøgursrøkt. Somuleiðis eiga vitjunartænasturnar, sum eru settar á stovn ymsastaðni í Føroyum, at verða stimbraðar.</p>
<p><em type="italic">Umstøðurnar hjá rørslu- og menningartarnaðum </em></p>
<p>Eisini á hesum øki er tað serstakliga bústaðartrupulleikin, ið er mest átrokandi. Sum ein byrjan er eitt íbúðafelag sett á stovn, ið hevur til endamáls at reka og keypa sambýlir til brekað. Ein tørvsmeting  vísir,  at  20  menningartarnað  eru  í    bráðfeingis  bústaðarneyð.  Harafturat  kemur íbúðartørvurin hjá rørslubrekaðum og fólki við sálarligum brekum. Hetta er eitt vandamál, sum vit eiga at leggja stóra orku í at loysa.</p>
<p>Fyrr  í  ár  vóru  Serforsorgin  og  Heimarøktin  løgd  undir  somu  leiðslu.  Væntandi  fer  henda skipan  at  geva  fleiri  møgulekar  fyri  rationaliseringum,  og  sostatt  eisini  møguleikar  fyri  at byggja út eitt nú verkstaðstilboðini og uppvenjingartilboð til tey rørslu- og menningartarnaðu. Stórur tørvur er á tílíkum tilboðum nógva staðni í landinum.</p>
<p><em type="bold">Heilsumál </em></p>
<p><em type="italic">Fyribyrging </em></p>
<p>Tørvur er á fyribyrgjandi arbeiði, bæði tá talan er um likamliga og sálarliga heilsu. Eisini er tørvur á fyribyrging móti sosialum trongstøðum.</p>
<p>Rættiliga  stórt arbeiði verður gjørt, og nógvir peningur verður játtaður til at bøta um skaðan, sum  ovurnýtsla  av  rúsevnum  elvir  til.  Men  lítið  og  einki  verður  gjørt  til  tess  at  upplýsa  um vanda  og  skaða,  ið  stendst  av  royking.  Ongastaðni  í  Evropa  roykja  so  nógv  ung  sum  í Føroyum. Hesa gongd eiga vit at broyta.</p>
<p>Ætlanin er í heyst at leggja fyri tingið eitt uppskot til løgtingslóg um  fyribyrgingarráð. Ráðið skal verða mannað við fakfólki,  sum skulu raðfesta uppgávurnar.</p>
<p><em type="italic">Heilsuverk </em></p>
<p>Arbeitt verður framhaldandi við at bøta um heilsutænastuna, herundir við ætlaðu útbyggingini á  Landssjúkrahúsinum,  sum  er  við  á  verandi  fíggjarlóg.  Neyðugt  verður  at  samskipa veitingarnar  á  sjúkrahúsøkinum,  so  vit  fáa  eina  betri  og  meiri  fjøltáttaða  tænastu  fyri játtanirnar á økinum.</p>
<p xml:lang="fin"><em type="italic">Kommunulæknaskipan </em></p>
<p>Í  ár  er  sett  í  gildi  nýggj  løgtingslóg  um  kommunulæknaskipan.  Lógin  lýsir  uppgávubýtið millum land og kommunu og onnur viður</p>
<p><em type="bold">Undirvísingar- og mentamál </em></p>
<p>Samfelag  okkara  mennist  alsamt  skjótari,  bæði  við  ávirkan  frá  okkum  sjálvum  og  uttanífrá. Viðurskifti  okkara  mótvegis  Danmark  eru  eisini  fyri  grundleggjandi  broytingum.  Hetta  setir stór krøv til skúlar, gransking og mentan. Samstundis fara støðugt fleiri av okkara ungdómum undir víðari útbúgving eftir fólkaskúlan.</p>
<p>Rákið er, at støðugt fleiri ganga longri í skúla. Hetta er at frøast um, tí hetta er við til at tryggja okkara  tjóð  góð  gróðrarlíkindi  fyri  menning  og  tryggja  okkum  sum  framkomið  samfelag.  Í grannalondunum er málið vanliga, at millum 95% og 100% av teimum, sum hava lokið fólkaskúlaprógv, skulu halda fram í eini miðnámsútbúgving. Enn vantar nógv í, til vit koma á somu hædd sum grannalondini á hesum øki. Til tess at náa hesum máli krevst økt fíggjarlig orka.</p>
<p>Útbúgvingarpolitikknevndin er liðug við sítt arbeiði. Hon hevði til uppgávu millum annað at vísa  á,  hvussu  vit  fáa  størri  samvinnu  millum  útbúgving,  gransking  og  vinnulív,  og  hvørjar útbúgvingar  vit  eiga  at  leggja  dent  á  í  framtíðini.  Arbeiði  nevndarinnar  verður  kunngjørt  í september í ár saman við hinum álitunum í sjálvsstýrisverkætlanini.</p>
<p><em type="bold">Fólkaskúli </em></p>
<p><em type="italic">Løgtingslóg um fólkaskúla </em></p>
<p>Løgtingið  hevur  samtykt  uppskot  til  broytingar  í  løgtingslógini  um  fólkaskúlan. Landsstýrismaðurin  í  undirvísingarmálum  ætlar  í  komandi  tingsetu  at  leggja  fyri  løgtingið uppskot  um  aðrar  broytingar  og  rættingar  í  lógini.  M.a.  er  ætlanin  at  fremja  broytingar  í kapittul 6 um fyrisiting av skúlaverkinum, og eftir ætlan skulu broytingarnar koma í gildi  1. januar 2001.</p>
<p>Landsstýrið  hevur  lýst  reglur,  sum  geva  kommunum  loyvi  til  at  seta  á  stovn  1  árs  forskúlaflokkar.</p>
<p><em type="italic">Løgtingslóg um eftirskúlar </em></p>
<p>Landsstýrið fer um ársskiftið at leggja fyri tingið uppskot til løgtingslóg um eftirskúla. Ætlanin er eisini at leggja fram uppskot til lóg um eftirskúla fyri menningartarnað.</p>
<p><em type="italic">Álit um frískúlar </em></p>
<p>Landsstýrið fer í næstum at fáa til vega álit um frískúlar við tí í hyggju, at fáa til vega uppskot at leggja fyri tingið til løgtingslóg um frískúlar.</p>
<p><em type="italic">Løgtingslóg um handarbeiðs- og listaútbúgving </em></p>
<p>Arbeiðsbólkur  er  settur  at  gera  uppskot  um,  hvussu  vit  kunnu  seta  á  stovn  handarbeiðs-  og listaútbúgving  í  Føroyum.  Miðað  verður  eftir  at  leggja  uppskot  til  løgtingslóg  um  nevndu útbúgving fyri tingið í næstum.</p>
<p><em type="italic">Skúlavegleiðaraskipan </em></p>
<p>Skúlaárið 1998/99 hava 22 lærarar verið á eftirútbúgvingarskeiði  í skúlavegleiðing. Komandi skúlaár  skulu  skúlavegleiðarar  røkja  uppgávuna  í  fólkaskúlanum  at  ráðgeva  og  leiðbeina næmingarnar viðvíkjandi  útbúgvingar- og starvsvali.</p>
<p><em type="italic">Telduvørðir í fólkaskúlanum </em></p>
<p>Til tess at útbúgva lærarar til at umsita teldurnar í fólkaskúlanum verður komandi skúlaár farið undir eina eftirútbúgvingarætlan fyri lærarar fólkaskúlans. 21 lærarar eru í fyrstu atløgu tiknir upp  til  telduvarðaútbúgving,  sum  røkkur  yvir  tvey  skúlaár. Fyrra árið tekur útbúgvingin 600 tímar og tað seinna 200 tímar, sum fyri tað mesta eru ætlaðir til eina verkætlan, har møguleiki skal  verða  fyri  at  skipa  fyri  smáum  serskeiðum.  Landið  er  býtt  upp  í  telduvarðadømi,  har telduvørðir skulu verða tøkir at røkja teldur og netskipan í skúlunum, og at leiðbeina lærarum, næmingum  og  skúlaleiðslunum  í  tøkniligum  og  undirvísingarligum  spurningum  viðvíkjandi KT.</p>
<p xml:lang="isl"><em type="bold">Miðnám </em></p>
<p><em type="italic">Oljuútbúgvingar </em></p>
<p>Roknast má við, at vit tey komandi árini mugu seta nógva orku av til menning av útbúgvingum við atliti at oljuvinnuna. Neyðugt verður at uppbyggja ein førleika á hesum nýggja øki, so tað í so  stóran  mun  sum  gjørligt  ber  til  at  geva  føroyingum,  sum  skulu  arbeiða  í  eini  komandi oljuvinnu, tær neyðugu fakligu fortreytirnar.</p>
<p>Undirvísingar-  og  Mentamálastýrið  hevur  tí  saman  við  Føroya  Sjómansskúla,  Tekniska Skúlanum  í  Tórshavn,  Tekniska  Skúlanum  í  Klaksvík  og  Maskinmeistaraskúlanum  stovnað <span type="quote">"Oljuútbúgvingarsamtakið"</span>, sum hevur til endamáls at menna tær føroysku útbúgvingarnar og at útbúgva lærarar.</p>
<p xml:lang="isl"><em type="italic">Kunningartøkni í vinnu- og miðnámsútbúgvingum </em></p>
<p>Umráðandi er at útbúgva fólk við førleika innan kunningartøkni, so hetta bæði nøktar tørvin hjá vinnulívinum, og samstundis er ein hjálp hjá teimum ungu, ið fara undir víðari lestur. Tey komandi  árini  verður  tí  arbeitt  miðvíst  við  at  gera  kunningartøkni  til  ein  nátúrligan  part  í arbeiðinum bæði hjá lærarum og næmingum í vinnu- og miðnámsútbúgvingum. Ætlanin er at gera  eina  heildarætlan  fyri  vinnu-  og  miðnámsskúlaøkið,  sum  kann  skapa  karmar  fyri menningini  á  skúlunum  og  vísa  á  nýggju  møguleikarnar,  sum  kunningartøkni  gevur námsfrøðiliga og fakliga.</p>
<p>Nýggja  teldustøðingaútbúgvingin  er  farin  í  gongd.  Teldustøðingurin  kann  halda  fram  til teldufrøðing  á  Fróðskaparsetrinum  eftir  teimum  tveimum  árunum,  ið  fyrst  verða  lisin  á handilsskúlanum. Áhugin fyri hesi útbúgving er stórur, samstundis sum mett verður, at stórt trot er á fólki við tí førleika, sum henda útbúgving veitir. Ætlanin varð upprunaliga at taka ein flokk upp annað hvørt ár, men fyri at kunna nøkta ein part av tørvinum verður arbeitt ímóti at taka ein nýggjan flokk inn aftur longu í heyst.</p>
<p><em type="italic">Nýggjur studentaskúli í Tórshavn </em></p>
<p>Avgerð er tikin um at byggja nýggjan studentaskúla í Marknagili í Tórshavn. Avgerðin, um at byggja skúlan í økinum tætt við verandi handilsskúla og tekniska skúla, byggir á, at byggingin verður bíligari, og at skúlarnir fáa møguleika fyri at samstarva innan ymisk øki. Í vár varð ein bygginevnd sett at fyrireika eina arkitektakapping, og roknað verður við, at kappingin verður útskrivað í heyst.</p>
<p xml:lang="isl"><em type="italic">Almanna- og heilsuútbúgvingar </em></p>
<p>Fyrireikingar  verða  gjørdar  til at fara undir nýggjar almanna- og heilsuútbúgvingar, ið fevna um  ávikavist  heilsuhjálparar  og  heilsurøktarar.  Stórur  tørvur  er  á  at  eftirútbúgva  ella  at uppskúla tey, ið starvast innan hetta økið í dag.</p>
<p xml:lang="isl"><em type="italic">Útbúgvingarstuðul </em></p>
<p>Nýggja  lógin  um  útbúgvingarstuðul,  ið  veitir  eina  munandi  hægri  veiting  til  næmingarnar, kemur í gildi 1. august í ár.</p>
<p xml:lang="isl"><em type="italic">Sjóvinnuútbúgvingar </em></p>
<p>Arbeiðsbólkar eru settir at endurskoða lógirnar um sjóvinnuútbúgvingarnar. Somuleiðis verður arbeitt við at gera nýggja lóg um fiskivinnuútbúgvingar.</p>
<p xml:lang="nno"><em type="italic">Skipskokkaútbúgving </em></p>
<p>Miðað verður eisini ímóti at stytta verandi skipskokkaútbúgving úr uml. 4 ár niður í uml. 2 ár. Ætlanin  er,  at  tey  tvey  árini,  sum  útbúgvingin  fer  at  vara,  verða  góðskrivað  í  eini  longri kokkaútbúgving á landi.</p>
<p xml:lang="vep"><em type="bold">Mentan </em></p>
<p><em type="italic">Mentanarpolitisk verkætlan </em></p>
<p>Mentan og list eru týðandi fortreytir fyri føroyskum samleika. Sama er at siga um arbeiðið við at  varðveita  og  menna  okkara  mentanararv.  Vit  eiga  tí  nú  at  skapa  ein  </p>
<p>Hendan ætlan skal snúgva seg um tann leiklut, sum tað almenna skal hava, tá tað snýr seg um at  stuðla  skapan  og  útbreiðslu  av  mentan  og  list.  Hon  skal  eisini  fevna  um  ítróttin, ungdómsmentan og eina menningarætlan fyri bókasavnsverkið og siðsøguligu søvnini.</p>
<p>Vit fara longu við komandi fíggjarlóg at taka fyrstu ítøkiligu stigini til ein nýggjan og meira miðvísan  mentanarpolitikk.  Hetta  er  sjálvandi  treytað  av,  at  undirtøka  fæst  millum  politisku flokkarnar  fyri  hesum  politikki.  Hetta  verður  sagt,  tí  tað  er  umráðandi,  at  tann mentanarpolitikkur, ið vit seta út í kortið, fær so breiða politiska undirtøku sum gjørligt. Hesin politikkur kemur at snúgva seg um nakað, ið vit øll eru felags um uttan mun til politiskan lit, nevniliga  okkara  felags  mentan  og  samleika.  Vit  mugu  tí  finna  saman  um  ein  miðvísan  og greiðan mentanarpolitikk, sum tað er breið politisk semja um.</p>
<p>Mentanarætlanin  skal  fevna  um  mál  fyri  mentanarpolitikkin  í  síni  heild  –  um  endamál  og innihald  fyri  skapandi  list  eins  og  fyri  teir stovnar, ið varðveita mentanararvin. Ætlanin skal harnæst fevna um ítøkilig uppskot um tær einstøku listagreinirnar. Henda ætlan skal fevna um uppskot  til  ítøkiliga  verkseting  av  teimum  málum,  vit  hava  sett  okkum.  Ætlanin  skal  eisini fevna um raðfestingar. Hon skal hava ein tíðarkarm, og skal vísa, hvat tað kostar árliga at seta ætlanina  í  verk  fyri  hvørt  økið  sær.  Til  hetta  hoyrir  eisini  spurningurin  um,  hvønn fjølmiðlapolitikk vit skulu reka í framtíðini.</p>
<p xml:lang="swe"><em type="italic">Gransking </em></p>
<p>Spurningurin  um  útbúgving  og  útbúgvingarpolitikk  og  spurningurin  um  gransking  og granskingarpolitikk er nær knýttur at mentanarpolitikkinum. Sum nevnt frammanfyri, kemur út drúgv  og  sera  áhugaverd  frágreiðing  frá  útbúgvingarpolitikknevndini  við  tilmælum  um útbúgvingar-  og  granskingarpolitikk.  Vit  fara  at  viðgera  tilmælini  viðvíkjandi granskingarspurninginum, og fara hesi tilmæli saman við menningarætlan Fróðskaparsetursins at mynda støði undir okkara granskingarpolitikki tey komandi árini.</p>
<p><em type="italic">Møgulig oljuvinna og ávirkan hennara á føroyska mentan </em></p>
<p>Verður olja funnin á okkara land- ella sjóøki kann hetta merkja eina búskaparliga, sosiala og mentanarliga  kollvelting.  Landsstýrið  fer  í  næstum  at  seta  ein  arbeiðsbólk  at  útgreina avleiðingarnar av oljvinnuni fyri føroyska mentan.</p>
<p xml:lang="isl"><em type="italic">Norðurlendskt mentanarsamstarv </em></p>
<p>Norðurlendska mentarsamstarvið hevur stóran týdning fyri føroyskt mentanarlív. Føroyar hava tikið virknan lut í hesum samstarvi, og fara vit framvegis at virka fyri øktum mentanarligum samstarvi  millum  Norðurlond  og  í  hesum  sambandi  ikki  minst  ímillum  londini  í  Útnorðuri. Avtala er gjørd millum Føroyar, Ísland og Grønland um ávís samstarvsøki, og nýliga er avtalað at kanna møguleikarnar fyri øktum samstarvi.</p>
<p xml:lang="vep"><em type="italic">Kirkjan </em></p>
<p>Arbeiðið hjá nevndini, ið ger uppskot til føroyska lóggávu fyri kirkjuna, gongur sum ætlað, og væntandi verður álitið hjá nevndini liðugt um ársskiftið.</p>
<p xml:lang="est"><em type="bold">PARTUR III </em></p>
<p xml:lang="est"><em type="bold">Løglisti </em></p>
<p xml:lang="rmy-rka"><em type="bold">Løgmansskrivstovan </em></p>
<p><em type="italic">Mál, ið ætlanin er at leggja fram í ár: </em></p>
<p>Uppskot til løgtingslóg um kommunur Uppskot til ríkislógartilmæli um endurgjaldsábyrgd Uppskot til ríkislógartilmæli um broytingar í rættargangslógini Uppskot til ríkislógartilmæli um broyting í útlendingalógini Frágreiðing um sjálvstýrismál Frágreiðing um norðurlandamál Frágreiðing um hernaðarmál</p>
<p><em type="italic">Mál, ið ætlanin er at leggja fram næsta ár: </em></p>
<p>Uppskot til broytingar í navnalógini Uppskot til broyting í løgtingslóg um almennar og privatar skráir Uppskot til broyting í løgtingslóg um vedding Uppskot til ríkislógartilmæli um broytingar í revsulógini Uppskot til ríkislógartilmæli um Schengen Uppskot til ríkislógartilmæli um dagføring av familjurættarligu lóggávuni Sáttmáli við Danmark Sáttmálar við onnur lond Frágreiðing um uttanlandsmál</p>
<p><em type="bold">Fíggjarmálastýrið </em></p>
<p><em type="italic">Mál, ið ætlanin er at leggja fram í ár: </em></p>
<p>Uppskot til løgtingsfíggjarlóg fyri 2000 Uppskot til eykaløgtingsfíggjarlóg fyri 1999 Uppskot til løgtingslóg um kolvetnisskattafyrisitingarlóg Uppskot til løgtingslóg um arvaavgjøld Uppskot til løgtingslóg um umskipan av skuld til tað almenna Uppskot til broyting í løgtingslóg um skatt av vinningi í samband við sølu av virðisbrøvum Uppskot til broyting í løgtingslóg um skattligar avskrivingar v.m. Uppskot til broyting í løgtingslóg um Toll- og Skattafyrisiting Uppskot til broyting í løgtingslóg um landsskatt og kommunuskatt  Uppskot til broyting í løgtingslóg um stuðul til ferðaútreiðslur Uppskot til broyting í løgtingslóg um stuðul til dupult húsarhald Uppskot til broyting í løgtingslóg um rentutrygging Uppskot til broyting í løgtingslóg um meirvirðisgjald Uppskot til broyting í løgtingslóg um serligt avgjald á brenniolju</p>
<p>Uppskot til broyting í løgtingslóg um íløgugrunnar Uppskot til broytingar í Banka- og Sparikassalógini Uppskot til løgtingslóg um virðisbrævameklarafeløg Uppskot til løgtingslóg um íløgufeløg</p>
<p xml:lang="isl"><em type="bold">Fiskimálastýrið </em></p>
<p><em type="italic">Mál, ið ætlanin er at leggja fram í ár: </em></p>
<p>Uppskot til løgtingslóg um endurnýgging av fiskiskipaflotanum Uppskot til broyting í løgtingslóg um vinnuligan fiskiskap (lógaruppskot í tveimum pørtum)  Uppskot til broyting í løgtingslóg um fiskivinnuráð Konvensjón um vernd og umsiting av millumøkjastovnum og víðaferðandi fiskastovnum</p>
<p><em type="italic">Mál, ið ætlanin er at leggja fram næsta ár: </em></p>
<p>Uppskot til løgtingslóg um skipatryggleikan Uppskot til løgtingslóg um sigling og merking á sjónum Uppskot til broytingar í sjólógini Frágreiðing um fiskivinnumál</p>
<p><em type="bold">Vinnumálastýrið </em></p>
<p><em type="italic">Mál, ið ætlanin er at leggja fram í ár: </em></p>
<p>Uppskot til løgtingslóg um postvirksemi og umlegging av Postverki Føroya Uppskot til løgtingslóg um gerð av føstum sambandi um Vestmannasund Uppskot til løgtingslóg um Føroya Lívstrygging Uppskot til løgtingslóg um avtøku av Menningargrunni Ídnaðarins Uppskot til løgtingslóg um vatn í undirgrundini Uppskot  til  løgtingslóg  um  avtøku  av  lóg  um  avmarking  av  løn  í  samband  við  sjúku (karensdagalógin)</p>
<p><em type="italic">Mál, ið ætlanin er at leggja fram næsta ár: </em></p>
<p>Uppskot til løgtingslóg um arbeiðsumhvørvi Uppskot til løgtingslóg um sundurbýti av føstum eigindómum Uppskot til broytingar í løgtingslóg um ferðslu Uppskot til broytingar í løgtingslóg um Ferðaráð Føroya Uppskot til broytingar í ymiskari jarðarlóggávu Frágreiðing um landbúnaðarmál</p>
<p xml:lang="isl"><em type="bold">Oljumálastýrið </em></p>
<p><em type="italic">Mál, ið ætlanin er at leggja fram í ár: </em></p>
<p>Uppskot til løgtingslóg um øki og treytir fyri fyrsta útbjóðingarumfar í kolvetnisvirksemi.</p>
<p xml:lang="isl"><em type="bold">Almanna- og Heilsumálastýrið </em></p>
<p><em type="italic">Mál, ið ætlanin er at leggja fram í ár: </em></p>
<p>Uppskot til løgtingslóg um gjald á stovni o.a Uppskot til løgtingslóg um áseting og javning av almannaveitingum Uppskot til løgtingslóg um eftirlønaruppsparing   Uppskot til løgtingslóg um Vanlukkutrygging Uppskot til løgtingslóg um</p>
<p><em type="bold">Undirvísingar- og Mentamálastýrið </em></p>
<p><em type="italic">Mál, ið ætlanin er at leggja fram í ár: </em></p>
<p>Uppskot til løgtingslóg um ítrótt, ítróttarbygningar- og -vøllir Uppskot til løgtingslóg um Mentanargrunn Føroya Løgtings Uppskot til broyting í løgtingslóg um fólkaskúlan Uppskot til broyting í løgtingslóg um Fróðskaparsetur Føroya Sáttmáli um fría atgongd millum hægri útbúgvingar í Norðurlondum</p>
<p><em type="italic">Mál, ið ætlanin er at leggja fram næsta ár: </em></p>
<p>Uppskot til løgtingslóg um eftirskúla. Uppskot til løgtingslóg um eftirskúla fyri menningartarnað Uppskot til løgtingslóg um frískúlar Uppskot til løgtingslóg um maskinmeistaraútbúgvingar Uppskot til løgtingslóg um navigatørútbúgvingar Uppskot til løgtingslóg um Føroya Yrkisskúla fyri fiskiídnað og havbúnað  Uppskot til løgtingslóg um skipskokkaútbúgving  Uppskot til løgtingslóg um leiklist Uppskot til løgtingslóg um læraraútbúgving Uppskot til broyting í løgtingslóg um Føroya Landsskjalasavn Uppskot til broyting í løgtingslóg um friðan av fornminnum Uppskot til broyting í løgtingsóg Føroya Landsbókasavn</p>
</body></document>