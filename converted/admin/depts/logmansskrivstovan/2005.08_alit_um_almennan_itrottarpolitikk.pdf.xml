<document xml:lang="fao" id="no_id"><header><title/><genre code="admin"/><author><unknown/></author><wordcount>8700</wordcount><conversion_status type="standard"/><availability><license type="standard"/></availability><multilingual><language xml:lang="dan"/></multilingual><origFileName>2005.08 Álit um almennan ítróttarpolitikk.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision: 154948 $; </version></header><body><p><em type="bold"> Álit </em></p>
<p><em type="bold">um  </em></p>
<p><em type="bold">almennan ítróttapolitikk </em></p>
<p><em type="bold">Mentamálaráðið august 2005 </em></p>
<p><em type="italic">Soleiðis latið landsstýrismanninum í mentamálum hin 11. august 2005 </em></p>
<p>Jóan Petur Hentze Katrin Joensen Sølvi Reinert Hansen</p>
<p><em type="bold">Innihaldsyvirlit </em></p>
<p><em type="bold">1.  Inngangur  </em></p>
<p><em type="bold">1.1.  Hvat er ítróttur?  </em></p>
<p><em type="bold">2. Ítróttur – mentan, trivnaður og heilsa  </em></p>
<p><em type="bold">2.1. Skipaða og sjálvbodna felagsarbeiðið  </em></p>
<p><em type="bold">2.2.  Samleikagerð og førleikamenning  </em></p>
<p><em type="bold">2.3.  Fólkaheilsa og trivnaður  </em></p>
<p><em type="bold">2.4. Ábyrgd  </em></p>
<p><em type="bold">2.5. Visjón  </em></p>
<p><em type="bold">3. Støðan hjá ítróttinum sum heild   </em></p>
<p><em type="bold">3.1. Bygnaður og umsiting  </em></p>
<p><em type="bold">3.2. Fíggjarviðurskifti  </em></p>
<p><em type="bold">3.2.1. Hvat skulu almennu pengarnir til ÍSF brúkast til?  </em></p>
<p><em type="bold">3.2.2. Veddingarpengarnir – menningarpengarnir  </em></p>
<p><em type="bold">3.3. Altjóða samstarv  </em></p>
<p><em type="bold">3.3.1. Altjóða ítróttaluttøka – elitan  </em></p>
<p><em type="bold">3.4. Breiddin  </em></p>
<p><em type="bold">3.5. Ítrótta-anlegg  </em></p>
<p><em type="bold">4. Niðurstøður og tilmæli  </em></p>
<p><em type="bold">1.  Inngangur </em></p>
<p>Landsstýrismaðurin í mentamálum setti á sumri 2003 ein arbeiðsbólk við umboðum</p>
<p>fyri Mentamálaráðið og Ítróttasamband Føroya at gera álit um almennan</p>
<p>ítróttapolitikk.</p>
<p>Sum ein hin størsti einstaki mentanartátturin hevur ítróttaliga umhvørvið mangan</p>
<p>eftirlýst einum virknum og miðvísum ítróttapolitikki bæði frá landspolitiskari og</p>
<p>kommunalari síðu. Hetta álit, sum nú er latið úr hondum, er helst fyrsta veruliga</p>
<p>royndin at orða ein almennan ítróttapolitikk í Føroyum.</p>
<p>Hví hava ein almennan ítróttapolitikk?</p>
<p>Tað skerst ikki burtur, at ítrótturin hevur ómetaliga stóran mentanarligan og</p>
<p>samfelagsligan týdning. Tí er eisini umráðandi, at tað frá politiskari síðu verður</p>
<p>orðaður ein almennur politikkur fyri hetta økið, og at gjørdar verða miðvísar ætlanir</p>
<p>fyri menning av teimum karmum, sum ítrótturin skal virka í.</p>
<p>Hetta álit hevur uppskot til visjónir og menningarætlanir fyri nakrar av mest týðandi</p>
<p>táttunum í ítróttaliga virkseminum.</p>
<p>Ynskið hjá arbeiðsbólkinum er, at hetta álit um almennan ítróttapolitikk verður við</p>
<p>til at seta sjøtil á eitt mennandi og framhaldandi ítróttapolitiskt kjak, og at tey</p>
<p>tilmæli, sum her eru sett fram, verða tikin upp til nágreiniligari viðgerð.</p>
<p>Tað er tó greitt, at skulu sett mál røkkast og fremjast í verki ítróttinum og</p>
<p>samfelagnum at gagni, so krevst samvilji frá øllum avvarðandi pørtum.</p>
<p>Arbeiðsbólkurin hevur verið mannaður soleiðis:</p>
<p>Jóan Petur Hentze, Mentamálaráðið</p>
<p>Katrin Joensen, umboð fyri ÍSF</p>
<p>Sølvi Reinert Hansen, umboð fyri ÍSF</p>
<p>Arbeiðsbólkurin fekk henda arbeiðssetning frá landsstýrismanninum:</p>
<p>1. Gerast skal lýsing av ítrótti sum týðandi mentanartáttur í samfelagnum, og</p>
<p>hví tað er umráðandi við virknum og miðvísum almennum ítróttapolitikki.</p>
<p>2. Gerast skal lýsing av støðuni hjá ítróttinum í Føroyum í dag sum heild.</p>
<p>3. Við støði í 1) og 2) skal arbeiðsbólkurin greina framtíðarsjón og</p>
<p>menningarætlan við ítøkiligum uppskotum og tilmælum næstu árini fram</p>
<p>serliga við atliti at</p>
<p>a. elituítrótti og altjóða luttøku</p>
<p xml:lang="dan">b. fólksligum ítrótti (breiddini), herímillum børn og ung</p>
<p>c. ítrótti og fólkaheilsu, herímillum ítrótti í skúlunum</p>
<p>d. ítrótti og útbúgving</p>
<p>e. skipaðum samstarvi millum ítróttin, landsmyndugleikarnar,</p>
<p>kommunurnar, vinnulívið og møguliga onnur, herímillum</p>
<p>fíggjarviðurskifti hjá ítróttininum</p>
<p>f. umsiting og bygnaði.</p>
<p>Arbeiðsbólkurin hevur havt reglugligar fundur tó so, at ein steðgur kom í arbeiðið í</p>
<p>sambandi við landsstýrisskiftið 2004. Í sambandi við arbeiðið hevur arbeiðsbólkurin</p>
<p>havt samskifti við ítróttaliga umhvørvið og fingið tilfar, viðmerkingar og uppskot frá</p>
<p>fleiri av sersambondunum, tvs. einstøku ítróttagreinunum.</p>
<p>Arbeiðssetningurin er sjálvandi grundarlag fyri hesum áliti, men arbeiðsbólkurin</p>
<p>hevur við støði í arbeiðssetninginum valt serliga at viðgera yvirskipaðu ítróttaligu</p>
<p>umstøðurnar í Føroyum.</p>
<p>Arbeiðsbólkurin hevur í arbeiðinum eisini hugt eftir, hvat grannalondini hava gjørt á</p>
<p>ítróttapolitiska økinum, men umstøður hava ikki verið til drúgvført kanningararbeiði</p>
<p>hesum viðvíkjandi.</p>
<p>Tað skerst tó ikki burtur, at júst á ítróttaøkinum er mangan trupult at samanbera</p>
<p>Føroyar við eitt nú Norðurlond ella Stórabretland, tí fortreytirnar eru so ymiskar.</p>
<p>Flestu størri Norðurlondini hava rikið miðvísan ítróttapolitikk í meira enn 30 ár bæði</p>
<p>við lóggávu og stuðulsskipanum av ymsum slag. Tó er tað til felags, at</p>
<p>norðurlendska ítróttarørslan byggir á somu grundvirði, og er skipað nærum á sama</p>
<p>hátt í ymsu londunum.</p>
<p><em type="bold">1.1. Hvat er ítróttur?</em> </p>
<p>Við ítrótt verður í hesum áliti serstakliga sipað til tað ítróttaliga virksemið, ið fer</p>
<p>fram í skipaðum feløgum runt um landið, og sum hevur grundstøði í tí sjálvbodna og</p>
<p>demokratiska felagsarbeiðinum. Hesi ítróttafeløg eru øll skipaði innan karmar</p>
<p>Ítróttasamband Føroya ella Hugaítrótt Føroya.</p>
<p>Arbeiðsbólkurin metir tí vera avgerandi fyritreyt, at almenni ítróttapolitikkurin tekur</p>
<p>støði í hesi sjálvbodnu og demokratisku skipan, og at almenni ítróttapolitikkurin sum</p>
<p>aðalmál hevur yvirskipaða ítróttaliga virksemið fyri eyga.</p>
<p>Álitið viðgerð í høvuðsheitum yvirskipaðar tættir í ítróttaliga virkseminum, har</p>
<p>nomið verður við umstøður og trupulleikar, sum eru av týdningi fyri menningina av</p>
<p>ítróttinum sum heild. Tað merkir, at álitið bert í ávísan mun viðgerð umstøður, sum</p>
<p>einstakar ítróttagreinir hava.</p>
<p>Álitið fevnir ikki um ítróttaligt virksemi, ið fer fram í heilsudeplum ella líknandi,</p>
<p>sum eru skipaði á vinnuligum grundarlagi ella á annan hátt fella uttanfyri vanliga</p>
<p>ítróttaliga felagsskapin.</p>
<p><em type="bold">2.  Ítróttur – mentan, trivnaður og heilsa </em></p>
<p>Tað hevur verið alment viðurkent í mong ár, at ítróttur er sjálvstøðug mentanargrein</p>
<p>á jøvnum føti við aðrar. Tað er eisini breið semja um, at ítrótturin er mentanargrein,</p>
<p>ið á ymsan hátt fevnir um størstu fjøld av fólki, og at ítróttur hevur alstóran týdning</p>
<p>bæði mentanarliga og samfelagsliga.</p>
<p>Ítróttur – hjá børnum og vaksnum, kvinnum og monnum, til kapping ella ítriv –</p>
<p>hevur í sær grundleggjandi eginvirði. Afturat hesum eru ymisk hjávirði, ið</p>
<p>onkursvegna geva aðrar ágóðar enn teir, ið bert viðvíkja ítróttinum.</p>
<p><em type="bold">2.1.  Skipaða og sjálvbodna felagsarbeiðið </em></p>
<p>Skipaða ítróttarørslan í Føroyum fevnir í dag um eini 140 lokalfeløg kring alt landið.</p>
<p>Í løtuni eru um 120 ítróttafeløg og 15 sersambond skipað við Ítróttasambandi Føroya</p>
<p>(ÍSF) sum landsfelagi. Harumframt eru um 20 ítróttafeløg innan talv og bridge,</p>
<p>hvørs sersambond eru skipaði í Hugaítrótti Føroya (HÍF).</p>
<p>Sum áður nevnt er ítróttarørslan grundleggjandi demokratiskt skipað. Allir</p>
<p>bygnaðarligir meginstovnar – stjórn, starvsnevnd og starvsnevndir í sersambondum</p>
<p>og feløgum – eru demokratiskt valdir. Við hesi skipan verður lagt upp til, at limirnir</p>
<p>sjálvir eiga alla ítróttarørlsuna – hetta er eisini ein grundleggjandi fortreyt fyri ta</p>
<p>fatan, sum okkara partur av heiminum hevur av ítróttarørsluni sum verandi óheft av</p>
<p>politiska myndugleikanum.</p>
<p>Hetta, at ítróttarørslan er demokratiskt skipað, og at limirnir á henda hátt kenna og</p>
<p>taka stóra ábyrgd av teirra feløgum, er ivaleyst eisini partur av frágreiðingini um tað</p>
<p>stóra sjálvbodna arbeiðið, ið verður gjørt innan ítróttin kring landið, og sum í</p>
<p>sjálvum sær er megingrundarlagið undir øllum ítróttaliga virkseminum.</p>
<p>Ábyrgdin fyri virkseminum er ítøkilig fyri tann einstaka, og sjálvbodna arbeiðið</p>
<p>gevur ítøkilig úrslit, hvørt tað verður mált í virkiskarmum, limatali, trivnaði og</p>
<p>felagslívi ella í ítróttaligum úrslitum á leikvølli.</p>
<p>Ein annar týðandi partur er, at ítrótturin onkursvegna hevur – og sum aðalmál skal</p>
<p>hava – fjøltáttað tilboð til øll. Eitthvørt er til øll, um tað so eru íðkarar, leiðarar,</p>
<p>venjarar, hjálparfólk, nevndarlimir, viðhaldsfólk ella foreldur. Fjølbroytta úrvalið av</p>
<p>íðkaðum ítróttagreinum hevur eisini við sær, at ítøkilig ítróttatilboð eru til øll, ið</p>
<p>hava hug at luttaka uttan mun til førleikar og stig annars.</p>
<p>Aðalhyrnissteinurin í ítróttarørsluni er sjálvbodna arbeiðið. Um fólk ikki høvdu hug</p>
<p>at nýta sína frítíð til ítróttavirksemi, var eingin ítróttarørsla.</p>
<p>Hetta er styrkin hjá rørsluni, men samstundis eisini veikleikin. Styrkin er, at rørslan</p>
<p>er fest í lokalumhvørvinum, og at virksemið sum so bert er treytað av, at onkur er</p>
<p>áhugaður í at fremja tað. Men áhugin – ella motiveringin – til at gera sjálvbodnan</p>
<p>innsats fyri einstaka íðkaran, liðið, felagið, bygdina ella landið, er ikki sjálvsagdur.</p>
<p>Hann køvist við tíðini, um ikki stuðlaður og eggjaður. Her eigur tað almenna ábyrgd</p>
<p>at stuðla uppundir.</p>
<p>Hetta er tó ikki nakað, ið sermerkir ítróttarørsluna, men er felags fyri allar rørslur,</p>
<p>sum virka á sjálvbodnum grundarlagi.</p>
<p>Tað er í hesum sambandi umráðandi at vísa á, at sjálvbodna ítróttaliga arbeiðið er</p>
<p>sera týðandi partur av vælferðarsamfelagnum. Sjálvbodna ítróttaliga virksemið</p>
<p>átekur sær á henda hátt týðandi samfelagsgagnligar uppgávur, sum eru við til at geva</p>
<p>eitt fjølbroytt og gevandi mentanarlív, mennandi heilsutilboð, trivnað og ítróttaligar</p>
<p>avbjóðingar fyri hvønn einstakan.</p>
<p><em type="bold">2.2.  Samleikagerð og førleikamenning </em></p>
<p>Ítróttur spælir sera stóran leiklut í samleikagerðini bæði í lokalumhvørvinum og í</p>
<p>tjóðarhøpi. Kappingartátturin er við til at savna fólk um eitt felags mál, og arbeitt</p>
<p>verður á ymsan hátt fram móti hesum málinum. Gjøgnum ítróttin hava</p>
<p>lokalumhvørvi og í størri høpi tjóðir høvi at royna sín samleika, og harvið styrkja og</p>
<p>ítøkiliggera hann við at samanbera hann við aðrar.</p>
<p>Ítrótturin byggir eisini á týðandi samfelagsvirði, ið somuleiðis hava stóran uppalandi</p>
<p>týdning. At íðka ítrótt er ein dannilsisprosess, har persónligar royndir verða</p>
<p>gjøgnumlivaðar innan fyri tær reglur og hugsjónir, sum viðkomandi ítróttamentan</p>
<p>hevur.</p>
<p>Bæði likamligu og kensluligu síðurnar av okkara persónsmensku hava týdning fyri</p>
<p>samleikagerðina. Ítrótturin kann vera miðvíst avrik og beinhørð kapping, men</p>
<p>grundleggjandi er ítrótturin eisini ein møguleiki at royna seg sjálvan í dystinum og</p>
<p>leikinum sum partur av felagsskapinum.</p>
<p>Virði sum sjálvstøði, fólkaræði, ábyrgd, áræði og felagsskapskensla eru fastir lutir í</p>
<p>ítróttinum – ábyrgd hins einstaka fyri egnum og felags avriki og innsatsi eru</p>
<p>grundarsteinar undir menningini av sunnum og góðum samfeløgum. Ítrótturin er á</p>
<p>henda hátt við til byggja brýr millum fólk við ymsum førleikum, fortreytum,</p>
<p>umstøðum, tjóðskapi, trúgv, kyni og aldri.</p>
<p><em type="bold">2.3.  Fólkaheilsa og trivnaður </em></p>
<p>Týdningurin hjá ítróttinum fyri fólkaheilsuna í vælferðarsamfelagnum er eyðsæddur.</p>
<p>Øktur dentur hevur verið lagdur á júst hendan týdningin seinnu árini eitt nú grundað</p>
<p>á, at fólk eru alsamt meira kropsliga óvirkin bæði til arbeiðis og í frítíð.</p>
<p>Serligt ljós hevur verið varpað á støðuna hjá børnunum og teim ungu, har nógv økta</p>
<p>nýtslan av teldu og sjónvarpi er við til at fremja likamligt óvirkni, og harvið ávirka</p>
<p>likamligu menningina hjá børnunum og teim ungu í vakstrarárunum skeiva vegin.</p>
<p>Ikki bert í spurninginum um rørslu hevur ítrótturin týdning í mun til heilsustøðuna.</p>
<p>Ítrótturin kann eisini vera við til at eggja fólki at hugsa um sínar lívsvanar, so tey fáa</p>
<p>sum frægast burturúr ítróttaliga avrikinum tað verið seg motión ella kapping, men</p>
<p>eisini í mun til samlaða vælveruna. Ítrótturin kann á hendan hátt menna eitt sunnari</p>
<p>lívsmynstur.</p>
<p>Sæð yvir tíð er tað eisini á henda hátt, at heilsufremjandi tilboðini, ið ítrótturin</p>
<p>sjálvboðið og fyri tað almenna so at siga kostnaðarfrítt veitir øllum</p>
<p>samfelagsbólkum, eru við til at spara landskassanum hópin av peningi í</p>
<p>viðgerðarkostnaði serliga fyri sonevndu vælferðarsjúkurnar.</p>
<p>Ítrótturin skipar sum er fyri hópin av rørslutilboðum, og haldast má fast við hetta.</p>
<p>Hinvegin kann tað tó verða neyðugt at leggja enn størri dent á meira miðvís</p>
<p>heilsufremjandi ítróttatilboð fyri ávísar málbólkar.</p>
<p>Nógv børn og ungfólk hava sína dagligu gongd í ítróttafeløgum. Saman við</p>
<p>skúlanum og øðrum frítíðartilboðum hava ítróttafeløgini tí eisini eina lærandi og</p>
<p>uppalandi uppgávu. Bæði í feløgunum og í skúlunum eigur dentur at verða lagdur á</p>
<p>at geva børnunum og teimum ungu jaligar upplivingar við rørslu og ítrótti, og at</p>
<p>geva teimum eina fatan av virðunum við sjálvbodnum arbeiði, fólkaræði, samstarvi</p>
<p>og sjálvsdissiplin.</p>
<p>Hetta setur stór krøv til ítróttaleiðararnar úti í teim ymsu feløgunum, sum mugu hava</p>
<p>vitan og amboð at virka sum leiðarar. Í hesum sambandi eru álit og tryggleiki</p>
<p>millum børnini og tey ungu, felag, leiðarar og foreldur avgerandi lyklaorð.</p>
<p>Kjarnan í øllum ítrótti er í grundini spæl, har luttakararnir við støði í felags</p>
<p>fortreytum og reglum spæla saman. Viðhvørt er hetta spæl skipað sum ein beinleiðis lættskiljandi kapping. Spælið kann eisini verða skipað sum framsýning av kynstrum.</p>
<p>Eginvirðið og týdningurin av spæli eigur ikki at verða undirmett. Í spæli verða</p>
<p>nógvar royndir gjørdar í einum tryggum umhvørvi, ið onkursvegna kunnu stuðla í</p>
<p>øðrum støðum og upplivingum í lívinum.</p>
<p>Børn og ung fáa við ítróttinum eisini ment seg og brúkt likamliga orku til nakað</p>
<p>gagnligt og stimbrandi. Tað er tó sannroynd, at í ungdómsárunum gevast fleiri við at</p>
<p>íðka ítrótt – hetta er eisini fyribrigdi, ið onnur skipaði mentanartilboð kenna.</p>
<p>Orsøkirnar til hetta eru fleiri, og kunnu ikki allar tilskrivast ítróttinum sum so. Men</p>
<p>ítrótturin eigur at verða tilvitaður um trupulleikan og eigur at umhugsa, hvussu</p>
<p>ítróttaligu tilboðini og virksemið annars kunnu tillagast soleiðis, at flest møgulig av</p>
<p>teimum ungu halda fram í ítrótti, og harvið verða verandi innan tryggar karmar.</p>
<p>Í størru bygdunum og býunum eru ítróttatilboð við til at geva eitt fjølbroytt</p>
<p>mentanartilboð til íbúgvarnar á staðnum – soleiðis, at nakað er til øll. Í smærru</p>
<p>bygdunum hevur ítrótturin ikki minni at siga. Í mongum førum er ítróttafelagið</p>
<p>einasta støðuga mentanartilboð á staðnum afturat skúla og trúðarsamfelag. Á hendan</p>
<p>hátt verður ítróttafelagið ein mentanarlig miðstøð og kraftdepil í bygdini, har</p>
<p>bygdafólkið gjøgnum ítróttin koma saman og finna felags virði og mál.</p>
<p>Ítrótturin kann á henda hátt samansjóða bygdir, og er við til at skilgreina og skapa</p>
<p>ein felags samleika. Samstundis er ítrótturin við til at mynda samleikan hjá bygdini</p>
<p>úteftir. Hetta sama ger seg galdandi, tá samleikin hjá Føroyum sum land skal</p>
<p>skilgreinast. Tá eru ítróttalandslið við til at mynda føroyingin og føroysku tjóðina í</p>
<p>mun til búgvar í øðrum londum.</p>
<p><em type="bold">2.4.  Ábyrgd </em></p>
<p>Ítrótturin er sjálvboðin rørsla, og tí hvílur stór ábyrgd á ítróttinum sjálvum at skipa</p>
<p>karmarnar um virksemið. Ítrótturin hevur eisini sera stóra ábyrgd fyri tí ungdómi,</p>
<p>sum veksur upp í ítróttafeløgum, at hesi kunnu íðka ítrótt undir tryggum og</p>
<p>mennandi umstøðum.</p>
<p>Tað er eisini fyrst og fremst ítrótturin, sum sjálvur má seta út í kortið tey ítøkiligu</p>
<p>langtíðarmálini fyri ítróttaliga virksemið og menningini av hesum.</p>
<p>Tað er tó eisini greitt, at bæði land og kommunur hava stóra ábyrgd av og áhuga í</p>
<p>ítróttaliga virkseminum. Kommunurnar hava altíð sýnt ítróttinum í økjum teirra</p>
<p>stóran ans bæði við at stuðla bygging av ítrótta-anleggum og við øðrum fíggjarligum</p>
<p>stuðli til ítróttafeløgini. Nakar beinleiðis skipaður ella orðaður kommunalur</p>
<p>ítróttapolitikkur við langtíðar menningarætlanum er tað tó neyvan talan um.</p>
<p>At kommunur skipað egnan ítróttapolitikk er væl kent í Norðurlondum, men hetta er</p>
<p>eitt øki, ið enn liggur á láni í Føroyum. Ein skipaður kommunalur ítróttapolitikkur</p>
<p>kundi tikið støði í einum orðaðum kommunalum mentanar- og trivnaðarpolitikki</p>
<p>sum heild. Kommunalur ítróttapolitikkur eigur at tryggja umstøður fyri, at ítróttaliga</p>
<p>tilboðið í økinum kann verða so fjølbroytt sum møguligt.</p>
<p>Yvirskipaða ábyrgdin hjá landinum er á ymsum stigum. Tað er umráðandi, at ítróttur</p>
<p>á ymsan hátt er partur av skúlaskipanini, og harvið partur av tí førningi, ið skúlin</p>
<p>gevur hvørjum einstøkum menniskja at bera víðari í lívinum. Landið veitir sum er</p>
<p>fíggjarligar karmar til partar av yvirskipaða ítróttaliga virkseminum, men eisini til</p>
<p>bygging av ítrótta-anleggum, til ferðaútreiðslur við almennu flutningsførunum og</p>
<p>einstakar verkætlanir innan ítrótt. Eisini í almenna lógar- og regluverkinum og</p>
<p>fyrisitingini annars hevur landið ábyrgd at tryggja ítróttinum mennandi</p>
<p>virkisumstøður.</p>
<p>Størsta ábyrgdin hjá almennu myndugleikunum er tó tann at virða tað sjálvstøðugu</p>
<p>demokratisku skipan, ið ítróttarørslan byggir á sum verandi óheft av politiska</p>
<p>myndugleikanum. Hetta forðar tó ikki fyri, at ítrótturin og politiski myndugleikin í</p>
<p>felag seta ítróttalig mál og langtíðarætlanir, og á henda hátt virka fyri at menna allan</p>
<p>føroyskan ítrótt samfelagnum at frama.</p>
<p>Tað er her, ein orðaður almennur ítróttapolitikkur hevur sítt tilverugrundarlag.</p>
<p><em type="bold">2.5. Visjón </em></p>
<p>Arbeiðsbólkurin mælir tí til, at ein yvirskipaður almennur ítróttapolitikkur skal vera</p>
<p>við til</p>
<p>? at byrja og menna eitt støðugt kjak um ítrótt sum heild</p>
<p>? at tryggja fjøltáttað og mennandi ítróttalig tilboð til øll</p>
<p>? at tryggja ÍSF neyðugar karmar at røkja felags ítróttalig áhugamál, herundir</p>
<p>o limaskapir í yviskipaðum altjóða felagsskapum eitt nú viðvíkjandi</p>
<p>altjóða dopingsamstarvinum, Oyggjaleikum, øðrum altjóða fakligum</p>
<p>ítróttasamstarvi og í sambandi við olympisku rørsluna</p>
<p>o veita ráðgeving um ítróttaligar spurningar,</p>
<p>o skipa fyri førleikamenning av ítróttaleiðarum og</p>
<p>o stuðla sersambondunum í røkt og menning av altjóða limaskapum,</p>
<p>samstarvi og samskifti</p>
<p>? at seta út í kortið ítøkilig framtíðarmál fyri ítróttin sum heild, herundir</p>
<p>o at Føroyar eru sjónligar í altjóða ítróttasamstarvinum og miðvíst taka</p>
<p>lut í altjóða kappingum í øllum ítróttagreinum  o at Føroyar hava neyðug landsítrótta-anlegg, sum lúka øll altjóða</p>
<p>krøv</p>
<p>o at Føroyar á henda hátt kunnu bjóða seg fram at hýsa altjóða</p>
<p>ítróttakappingum</p>
<p>o at Føroyar fyriskipa Oyggjaleikirnar í seinasta lagi 2015.</p>
<p>Til tess at seta í verk menningarætlanir við støði í hesu visjón, eru samstarv,</p>
<p>samskifti og samvilji millum almennar myndugleikar, skipaðu ítróttarørsluna og</p>
<p>aðrar avvarðandi partar av avgerandi týdningi.</p>
<p><em type="bold">3.  Støðan hjá ítróttinum sum heild  </em></p>
<p>Niðanfyri standandi lýsing av støðuni hjá ítróttinum tekur ikki beinleiðis støði í</p>
<p>einstøku ítróttafeløgunum kring landið. Heldur verður hugt eftir, hvørjar</p>
<p>yvirskipaðar virkisumstøður ítrótturin sum heild hevur, og hvørjir</p>
<p>menningarmøguleikarnir eru.</p>
<p>Arbeiðsbólkurin heitti á ítróttaliga umhvørvið um at gera viðmerkingar til ymiskar</p>
<p>tættir í arbeiði teirra. Sambondini vórðu biðin um at lýsa, hvussu støðan hjá</p>
<p>viðkomandi ítróttagrein var, menningarmøguleikar og málsetningar, og boð uppá,</p>
<p>hvussu málini kunnu røkkast.</p>
<p>Høvuðssjónarmiðið hjá arbeiðsbólkinum er, at føroyska ítróttarørslan stendur ov</p>
<p>spjadd. ÍSF hevur sum savnandi landsfelagsskapur ikki neyðugu amboðini at virka</p>
<p>fyri felagsítróttaligu áhugamálunum – og sum skulu endurspegla yvirskipaðu</p>
<p>samfelagsliga áhugamálunum í ítróttinum – í nóg stóran mun. Skal føroyskur ítróttur</p>
<p>mennast sum heild, er neyðugt, at ÍSF sum yvirskipaður felagsskapur verður styrkt</p>
<p>serliga umsitingarliga og fakliga.</p>
<p><em type="bold">3.1. Bygnaður og umsiting </em></p>
<p><em type="italic">ÍSF </em></p>
<p>ÍSF er yvirskipaður landsfelagsskapur fyri ítróttin, tvs. hægsti felagsskapurin fyri</p>
<p>ítróttin innan karmar ÍSFs. Sambært endamálsgreinini hevur felagsskapurin m.a.</p>
<p>sum endamál</p>
<p>? at fremja, samskipa og leggja til rættis alt ítróttavirksemi í landinum ? at fremja samstarv um ítróttamál við landsmyndugleikar og aðrar</p>
<p>myndugleikar í landinum</p>
<p>? at umboða Føroyar í ítróttamálum í viðurskiftum við aðrar tjóðir</p>
<p>? at seta í gongd og skipa fyri tiltøkum at breiða út ítróttina til øll fólk uttan</p>
<p>mun til aldur, útbúgving, kyn og sosiala støðu, samsvarandi ynskjunum og</p>
<p>tørvinum hjá tí einstaka</p>
<p>? at menna umstøðurnar hjá teimum, ið hava trupul ítróttalig viðurskifti.</p>
<p>Tað eru limafeløgini, tvs. einstøku ítróttafeløgini kring landið, sum mynda</p>
<p>felagsskapin saman við sersambondunum fyri ymsu ítróttagreinirnar. Sersamband er</p>
<p>hægsti myndugleiki innan serfrøðiligar spurningar í síni ítróttagrein. Starvið hjá</p>
<p>sersambandi er í høvuðsheitum:</p>
<p>? at stuðla ítróttagrein síni í landinum, seta reglur, løggilda dómara, skipa fyri</p>
<p>kappingum, staðfesta met og virka fyri stovnan av nýggjum feløgum innan</p>
<p>ítróttagreinina</p>
<p>? at umboða ítróttagreinar sínar mótvegis útlondum ? at syrgja fyri, at reglur, sum viðvíkja ítróttagrein tess, eru í neyvum samsvari</p>
<p>við altjóðareglur og ÍSF-lógir og reglur.</p>
<p>Henda skipanin við sersambondum hevur við sær, at ítróttaliga virksemið í Føroyum</p>
<p>er ógvuliga miðspjatt (desentralt). Sersambondini ráða í stóran mun sær sjálvum og</p>
<p>sínum ítróttagreinum heilt frá skipan av kappingum til altjóða umboðan og</p>
<p xml:lang="dan">førleikamenning.</p>
<p>Hetta er fyri so vítt ein góð skipan m.a. tí, at hon eggjar til, at nevndirnar í</p>
<p>sersambondunum taka á seg ábyrgd fyri sínum ítrótti. Ein vansi kann tó vera, at</p>
<p>virksemið innan einstøku ítróttagreinirnar er neyvt tengt at persónunum, ið manna</p>
<p>nevndirnar í sersambondunum. Eftirsum stórt sæð øll sersambond,</p>
<p>Fótbóltssambandið undantikið, verða rikin við sjálvbodnum arbeiðskreftum eftir</p>
<p>arbeiðstíð, kann tað tíðum tykjast tungt at skula umsita og menna allar partar av</p>
<p>einum ítrótti.</p>
<p>ÍSF hevur í løtuni tann leiklut, at tað samskipar virksemi, ið er felags fyri</p>
<p>ítróttagreinirnar, m.a.</p>
<p>? býtið av inntøkunum av fíggjarløgtingslógini, veddingarpengunum og øðrum</p>
<p>stuðli</p>
<p>? skipanina við ítróttaferðum innanlands ? tryggingarviðurskifti ? fyribyrgjandi átøk ? umboðan mótvegis felagsítróttaligum norðurlendskum og altjóða</p>
<p>felagsskapum v.m.</p>
<p>? rakstur av ÍSF-húsinum.</p>
<p>ÍSF loysir sostatt ymsar uppgávur, ið eru felags fyri sersambondini. Í flestu førum er</p>
<p>talan um uppgávur, ið onkursvegna eru merktar av, at tær eru formligar.</p>
<p>Hinvegin er lítil orka at gera uppsøkjandi ella nýskapandi arbeiði millum feløg og</p>
<p>sersambond. Her liggur eisini veikleikin við verandi miðspjadda bygnaði. Tað er í</p>
<p>stóran mun ikki ÍSF, ið setur yvirskipaðu ítróttaligu dagsskránna, sum annars vildi</p>
<p>verið náttúrligt fyri savnandi landsfelagskap, men heldur einstøku sersambondini,</p>
<p>sum fyrst og fremst taka støði í egnum seráhugamálum fyri teirra ítrótti og fíggingini</p>
<p>av hesum.</p>
<p>Tað kann tí eisini tykjast, sum at tær ymsu ítróttagreinirnar í Føroyum hava lítið</p>
<p>samstarv. At fáa skipað eitt samstarv er av stórum týdningi fyri menningina av</p>
<p>ítróttinum í Føroyum. Lutvíst kann eitt meira miðvíst samstarv styrkja tær smærru</p>
<p>ítróttagreinirnar, ið hava ilt við at finna neyðugu orkuna til at stápla nakað stórvegis</p>
<p>uppá beinini. Lutvíst kann tað hjálpa øllum ítróttagreinunum, eftirsum tær í mongum</p>
<p>førum hava felags avbjóðingar.</p>
<p>Eitt slíkt samstarv millum sersambond kundi lagt upp til víðari samstarv millum</p>
<p>feløgini, bæði hvat viðvíkur fyriskipan av felags tiltøkum, samskipan av venjingum, og felags umboðan mótvegis kommunalpolitisku myndugleikunum. Í hesum hevur</p>
<p>ÍSF eyðsæð stóran samskipandi leiklut.</p>
<p>Tó at ÍSF er savnandi felagsskapur fyri yvir 120 limafeløg við okkurt um 15.000</p>
<p>limum, fleiri sersambondunum og undirnevndum, og umsitur rímuliga stórar</p>
<p>pengingaupphæddir, so hevur ÍSF í veruleikanum onga fasta umsiting. Hetta er ein</p>
<p>stórur vansi. Umsitingarligu uppgávurnar verða loystar av starvsnevndarlimunum,</p>
<p>sum samstundis hava sitt borgarliga starv at røkja. Ein møguligur olympiskur</p>
<p>limaskapur fer harafturat at krevja eina umsitingarliga kollvelting, sum ÍSF als ikki</p>
<p>hevur fyrireikað seg til.</p>
<p>Metast má tí, at tíðin er farin frá hesi skipan, tí felagsskapur av hesi stødd, endamáli</p>
<p>og samfelagsliga týdningi krevur veruliga umsiting til tess at kunna veita eitt</p>
<p>tænastustøði, sum øll kunnu verða nøgd við.</p>
<p>ÍSF eigur tí at umhugsa at skipa dagligu umsitingina á annan hátt eitt nú við</p>
<p>fulltíðarsettum aðalskrivara at leiða umsitingarliga arbeiðið. Hetta verður gjørt eitt</p>
<p>nú bæði í Álandi og Grønlandi, sum í fólkatali kunnu samanberast við Føroyar, men</p>
<p>sum ítróttaliga ikki eru á sama støði serliga í mun til sjálvstøðugar altjóða</p>
<p>limaskapir. Umframt aðalskrivara hava ítróttasambondini í hesum báðum londunum</p>
<p>útbúgvingarráðgevarar og ítróttaráðgevarar í starvi.</p>
<p>Tó skal sigast, at Mentamálaráðið hevur fíggjað eina royndarverkætlan við ítrótta-</p>
<p>og ungdómsráðgeva hjá ÍSF. Hetta er í veruleikanum einasta fulltíðarstarvsfólkið í</p>
<p>ÍSF. Royndarverkætlanin hevur sum heild roynst væl, men tað skerst ikki burtur, at</p>
<p>ítrótta- og ungdómsráðgevin eisini hevur virkað sum umsiting fyri ÍSF, og harvið</p>
<p>tikið orkuna frá ráðgevingini, sum verkætlanin skuldi byggja upp. Hetta er ikki</p>
<p>nøktandi ei heldur fyri ÍSF. Royndarverkætlanin hevur fyribils fígging fram til</p>
<p>árslok 2005.</p>
<p>Av sersambondunum er tað at kalla bert Fótbóltssambandið, sum hevur veruliga</p>
<p>umsiting undir leiðslu av aðalskrivara. Hetta er somuleiðis neyðugt, skal FSF lúka altjóða krøvini til fótbólt í dag. Hinvegin tryggjar altjóða samstarvið og luttøkan í</p>
<p>altjóða kappingum eisini inntøkur til FSF, og sum kunnu fíggja eina slíka umsiting</p>
<p>umframt at menna fótbóltin sum heild.</p>
<p>Hesar møguleikar hava miðalstóru sersambondini – eitt nú hondbóltur, flogbóltur,</p>
<p>fimleikur og svimjing – ikki. Tey smáu sersambondini megna tað als ikki, og bert í</p>
<p>ávísan mun hava sersambond funnið saman at samskipa umsitingarliga arbeiðið. Tað</p>
<p>kann tí verða rættiliga tilvildarligt, hvussu virksemið verður skipað, og hetta er</p>
<p>harafturat sera tengt at persónliga eldhuginum hjá nevndarlimum.</p>
<p>Eyðsæð er hetta trupulleiki fyri fleiri ítróttagreinir. Tíðin og orkan røkkur ofta bert</p>
<p>til at skipa fyri ymsu kappingunum, meðan eitt nú miðvíst og langtrøkkandi</p>
<p>menningararbeiðið av ítróttinum bæði í breidd og elitu ella røktin av altjóða</p>
<p>samstarvinum verða raðfest lægri. Hetta kann kosta føroyskum ítrótti dýrt í longdini.</p>
<p>Her eigur ÍSF sum yvirskipaður felagsskapur ábyrgd at stuðla uppundir</p>
<p>umsitingarliga arbeiðið hjá ymsu sersambondunum, sum tørva tað. Hetta merkir</p>
<p>ikki, at ÍSF skal fyriskipa kappingum, men at ÍSF miðsavnað kann vera við til at</p>
<p>tryggja kontinuitet í samskiftinum, ráðgevingini og menningarætlanum í einstøku</p>
<p>ítróttagreinunum, og sum harafturat hevur stóran felagsítróttaligan týdning.</p>
<p>Staðfestast má tó, at hesa uppgávu megnar ÍSF ikki í dag í nóg stóran mun.</p>
<p>Nevnast skal, at Ítróttasambandið fyri Brekað hevur serstakan ráðgeva í starvi, sum í</p>
<p>ávísan mun eisini virkar sum umsiting fyri ÍSB. Ráðgevin er lutvíst fíggjaður við</p>
<p>almennum stuðli á fíggjarløgtingslógini. Fyri júst ÍSB, sum hevur verið avgerandi</p>
<p>drívmegi at virka fyri betri ítróttaligum umstøðum til tey brekaðu og sum áhaldandi</p>
<p>hevur eggjað henda bólkin at taka virknan lut í ítrótti eisini í altjóða høpi, er tað av</p>
<p>alstórum týdningi at hava fakliga ráðgeving.</p>
<p><em type="italic">HÍF </em></p>
<p>Hugaítrótt Føroya, sum varð stovnað í 2003, er enn mest at meta sum tekniskt</p>
<p>samstarv millum Talvsambandið og Bridgesambandið, har játtanin á</p>
<p>fíggjarløgtingslógini verður býtt millum sambondini. Játtanin verður mest nýtt til</p>
<p>altjóða luttøku hjá landsliðum og ungdóms- og menningararbeiði.</p>
<p>Ein ætlan við stovnsetanini av HÍF var m.a. felags skrivstovuhald og</p>
<p>ítróttaráðgeving. Henda ætlan er ikki framd einamest vegna vantandi fígging. Eisini</p>
<p>tekur tað tíð at byggja upp samstarvið millum hesar báðar ítróttagreinirnar.</p>
<p>Tað hevur stundum verið frammi, hví hugaítrótt ikki er partur av ítróttaliga</p>
<p>virkseminum innan karmarnar hjá ÍSF, tvs., at øll ítróttarørslan varð savnað í einum</p>
<p>felagsskapi, og sum ÍSF hevur sum endamál. Arbeiðsbólkurin metir, at fyri samlaðu</p>
<p>ítróttarørsluna hevið tað verið ein avgjørd styrki, at hon var savnað í einum</p>
<p>felagsskapi. Hetta er tó ikki spurningur, sum tað almenna eigur at taka beinleiðis</p>
<p>støðu til. Hvussu ítrótturin skipar seg er fyrst og fremst upp til ítróttaliga umhvørvið</p>
<p>sjálvt. Í grannalondunum er eisini rættiliga ymiskt, hvussu hugaítrótt hevur skipað</p>
<p>seg í mun til onnur ítróttasambond.</p>
<p>Tøkniliga menningin síðstu árini hevur givið serliga børnunum og teim ungu ein</p>
<p>vaksandi áhuga fyri hugaítrótti, har alnótin er leikvøllur. Fyri føroyska hugaítróttin</p>
<p>gevur alnótin stórar menningarmøguleikar. Hugsast kann tí eisini, at nýggjar</p>
<p>hugaítróttagreinir verða skipaðar í Føroyum næstu árini.</p>
<p>HÍF hevur onga beinleiðis umsiting. Hetta merkir eisini, at HÍF ikki spælir nakran</p>
<p>stórvegis leiklut fyri sersambondini eitt nú í sambandi við menningarætlanir ella</p>
<p>líknandi. HÍF virkar í høvuðsheitum sum formidlari av almenna stuðlinum, sum</p>
<p>Talvsambandið og Bridgesambandið síðan hvør í sínum lagi arbeiða við.</p>
<p>Í mun til ÍSF, so hevur HÍF ikki lut í fíggjarligu ágóðunum viðvíkjandi skipanini við</p>
<p>innanoyggja ferðing ella veddingarpengunum, sí annars næsta tátt.</p>
<p><em type="bold">3.2.  Fíggjarviðurskifti </em></p>
<p>Einki virksemi uttan fígging, og so er eisini við ítróttinum. Tað er trupult at gera</p>
<p>greiða mynd av verandi fígging av tí samlaða ítróttaliga virkseminum úti um landið.</p>
<p>Arbeiðsbólkurin hevur valt at taka støði í yvirskipaðu fíggingini av ítróttinum, tvs.</p>
<p>teimum landsítróttaligu umstøðunum, sum serliga ymsu ítróttasambondini hava.</p>
<p>Arbeiðsbólkurin hevur sostatt ikki kannað fíggjarligu viðurskiftini hjá einstøku</p>
<p>ítróttafeløgunum, tí mett hevur verið, at hetta liggur uttanfyri arbeiðssetningin.</p>
<p>Tað er eingin ivi um, at ítrótturin ikki bara brúkar pening, men eisini skapar nógvan</p>
<p>pening. Eitt nú hevur ítróttur stórt handilsligt virðið. Vinnulívið hevur drúgva</p>
<p>siðvenju at stuðla ítróttaligum virksemi bæði lokalt og við landsliðum, men tað er</p>
<p>mangt, sum bendir á, at vinnulívið tey seinnu árini meira miðvíst brúkar ítrótt og tey</p>
<p>positivu virði, ið ítróttur sendir, í marknaðarføringini.</p>
<p>Einki er at ivast í, at upphæddirnar, sum vinnulívið stuðlar við, eru nógv øktar síðstu</p>
<p>árini, tí ítrótturin hevur eisini megna at selt eina góða vøru, og harvið fingið eyka</p>
<p>inntøkur til ítróttaliga virksemið.</p>
<p>Tó at bæði kommunur og landið hvør í sínum lagi lata fíggjarligan stuðul til ymsar</p>
<p>tættir í ítróttaliga virkseminum, so er umráðandi at vísa á, at samfelagið fyri henda</p>
<p>pening fær fleiri týðandi trivnaðarligar, mentanarligar og heilsuligar ágóðar, og sum</p>
<p>annars vildu kostað samfelagnum nógv meira. Ítrótturin veitir tí í veruleikanum</p>
<p>sjálvboðið tí almenna fjøltáttaðar samfelagsgagnligar tænastur.</p>
<p>Tað er tó givið, at nógv fígging skal til fyri at reka tað samlaða ítróttaliga virksemið</p>
<p>í Føroyum í dag. Hjá einstøku feløgunum eru fíggjarkeldurnar serliga sjálvbodna</p>
<p>arbeiðið, inntøkur av eydnuspølum og tiltøkum av ymsum slag, kommunalur stuðul</p>
<p>og sponsorar ofta frá lokala vinnulívinum. Her hevur tað almenna, tvs. landskassin,</p>
<p>ongan beinleiðis fíggjarligan leiklut.</p>
<p>Um hugt verður eftir almennu játtanini til ítróttaligt virksemi á fíggjarløgtingslógini,</p>
<p>so er henda býtt sundur í ymsar partar. Við støði í fíggjarløgtingslógini 2005 er</p>
<p>játtanin til ÍSF og ávís sersambond innan ÍSF íalt kr. 3.100.000. Hetta hevur verið</p>
<p>stigið síðstu árini.</p>
<p>Nevnda upphædd er býtt sundur soleiðis, at ÍSF fær eina játtan uppá kr. 2 mió í</p>
<p>stuðli. Hesar báðar milliónirnar verða aftur býttar sundur til ymsu sersambondini og</p>
<p>til umsiting hjá ÍSF eftir serligum býtislykli, sum stjórn ÍSFs hevur sett. Stjórnin er</p>
<p>mannað av sersambondunum og sjálvari starvsnevndini, ið er vald av</p>
<p>limafeløgunum og sersambondunum.</p>
<p>Harumframt fáa tvey sersambond innan ÍSF serstakan beinleiðis stuðul á</p>
<p>fíggjarløgtingslógini. Fótbóltssamband Føroya fær kr. 900.000 til ávikavist altjóða</p>
<p>samstarv og summarfótbóltsskúla til tey ungu. Ítróttasambandið fyri Brekað hevur</p>
<p>sum áður nevnt eina játtan kr. 200.000 til ítróttaráðgeva.</p>
<p>Umframt omanfyri nevnda stuðul til landsfelagsskapir er serlig almenn</p>
<p>stuðulsskipan til ferðing innanlands við almennu flutningsførunum. Tað er mong ár</p>
<p>síðan, at ítrótturin vann sær rættindi til kostnaðarfría ferðing við Strandfaraskipum</p>
<p>Landsins. Hesin rættur má metast at vera ein avgerandi fortreyt fyri teimum mongu</p>
<p>kappingunum kring landið og harvið samlaða ítróttaliga virkseminum.</p>
<p>Henda skipan við stuðli til innanlands ferðing, sum ÍSF sjálvt umsitur, hevur eina</p>
<p>játtan uppá kr. 3.250.000 á fíggjarløgtingslógini 2005, og er upphæddin gjald fyri</p>
<p>ferðaseðlar til Strandfaraskip Landsins.</p>
<p>Uttanfyri ÍSF hevur HÍF síðan 2003 havt eina játtan á fíggjarløgtingslógini uppá kr.</p>
<p>325.000. Áður hevði Talvsambandið egna og nakað lægri stuðulsjáttan. Játtanin til</p>
<p>HÍF verður býtt millum Talvsambandið og Bridgesambandið eftir ávísum býtislykli,</p>
<p>sum hesi sersambondini hava sett, og verður einamest nýtt til landsliðsluttøku í</p>
<p>altjóða kappingum og til ungdómsmenning.</p>
<p>Tað er greitt, at øll sersambond og allar ítróttagreinir hava brúk fyri ella hava stórt</p>
<p>ynski um meira almenna fígging til virksemið – ikki minst til at menna tættir í</p>
<p>ítróttaliga arbeiðinum, sum í dag kunnu liggja á láni eitt nú landsliðsarbeiði og</p>
<p>førleikamenning av leiðarum, venjarum v.m. Hinvegin er eisini greitt, at so sum</p>
<p>landsbúskaparligu útlitini eru komandi árini, kunnu ikki væntast munandi nýggjar</p>
<p>upphæddir til ítrótt úr landskassanum.</p>
<p>Spurningurin er tí, um til ber at fáa meira fyri verandi almenna pening við at brúka</p>
<p>hann øðrvísi, tvs. at gera nýggja raðfesting av yvirskipaða ítróttaliga virkseminum.</p>
<p>Høvuðssjónarmiðið hjá arbeiðsbólkinum er, at føroyska ítróttarørslan stendur ov</p>
<p>spjadd, og at ÍSF sum savnandi landsfelagsskapur tørvar betri umstøður at virka fyri</p>
<p>felagsítróttaligu áhugamálini innan eitt nú yvirskipaða altjóða samstarvið, ráðgeving</p>
<p>og førleikamenning, og sum eisini í størri mun kann seta ítróttapolitisk mál á</p>
<p>dagsskrá bæði innanhýsis í ítróttaumhvørvinum og fyri almennu myndugleikunum.</p>
<p>Skal hetta eydnast krevst bæði umsitingarlig og bygnaðarlig nýskipan innan ÍSF.</p>
<p><em type="bold">3.2.1.  Hvat skulu almennu pengarnir til ÍSF brúkast til? </em></p>
<p>Frá politiskari síðu hava ikki verið settar nakrar beinleiðis treytir fyri endamálinum</p>
<p>við fíggjarliga stuðlinum, sum ÍSF fær á fíggjarløgtingslógini. Talan er um</p>
<p>yvirskipaða stuðulsveiting, har ÍSF sjálvt raðfestir, hvussu stuðulin verður nýttur.</p>
<p>Ítrótturin hevur sostatt sjálvur ábyrgdina av at leggja arbeiðið so til rættis, at sum</p>
<p>mest fæst burturúr peninginum. Hinvegin er tað ein vansi, at tað frá almennari síðu</p>
<p>nærum als ikki verður grundað um, hvørji mið ella mál samfelagið sum heild hevur</p>
<p>við stuðlinum til ítrótt – hvat ynskir samfelagið afturfyri peningin?</p>
<p>Slík almenn grundan ella ætlan við stuðlinum frá politiskari síðu skal ikki fatast sum</p>
<p>politiskt inntriv í sjálvræðið hjá ítróttinum, men er heldur at meta sum politiskur</p>
<p>áhugi og samvilji at røkka felags málum. Stundum man slíkur áhugi og samvilji</p>
<p>eisini kennast kærkomin hjá ítróttinum.</p>
<p>Um hugt verður eftir stuðlinum, sum ÍSF fær á løgtingsfíggjarlógini kr. 2 mió, so</p>
<p>verður peningurin býttur út til ymsu sersambondini eftir einum meira ella minni</p>
<p>fastlæstum býtislykli. Partur av játtanini fer til umsiting hjá ÍSF og felags rakstur av</p>
<p>ÍSF-húsinum.</p>
<p>Hetta er ein sera stirvin skipan, ið ikki tekur hædd fyri felagsáhugamálunum hjá</p>
<p>ítróttinum sum heild ella veruliga tørvinum og ítøkiligu ætlanunum í teim ymsu</p>
<p>ítróttagreinunum.</p>
<p>Annar vansi er, at játtanin skal sundur í nógvar partar, sum av somu orsøk í fleiri</p>
<p>førum verður til viðfáning í samlaða rakstrarvirkseminum hjá ymsu</p>
<p>sersambondunum.</p>
<p>Um hugt verður eftir rakstrarroknskapunum hjá ymsu sersambondunum, so sæst, at</p>
<p>at almenni stuðulin umvegis ÍSF hevur lutfalsliga stóran týdning fyri tær smáu</p>
<p>ítróttagreinirnar, meðan stuðulin ikki fyllur eins nógv hjá teimum stóru. Almenni</p>
<p>landskassastuðulin til ÍSF ferðastuðulin undantikin liggur um 10-15% av</p>
<p>heildarinntøkunum hjá øllum sersambondunum (2004 tøl).</p>
<p>Staðfestast kann tí, at tað sum heild ikki er verandi almenna stuðulsjáttanin, ið</p>
<p>tryggjar virksemið í ymsu ítróttagreinunum, men hon er heldur at rokna sum lítið</p>
<p>ískoyti.</p>
<p>Skipanin við føstum býtislykli ger eisini, at tað eru sersambondini, sum við støði í</p>
<p>egnum seráhugamálum í stóran mun avgera, hvussu játtanin verður brúkt. ÍSF hevur,</p>
<p>sum yvirskipaður landsfelagsskapur fyri ítróttin, sera lítlar møguleikar at raðfesta sítt</p>
<p>egna arbeiði í mun til tað hjá sersambondunum.</p>
<p>Hetta hevur so ta avleiðing, at ÍSF ikki í nóg stóran mun megnar at veita tey</p>
<p>miðsavnaðu tilboðini og tænasturnar til limafeløg og sersambond, sum tað annars</p>
<p>hevur til endamáls.</p>
<p>Á ein hátt tryggjar fastlæsti býtislykilin ymsu sersambondunum eina grundfígging.</p>
<p>Hon er tó á so lítlum stigi, at stuðulin er ikki av avgerandi týdningi. Hinvegin er</p>
<p>fastlæsti býtislykilin ikki við til at styrkja felagsskapin ÍSF sum miðdepil fyri</p>
<p>skipaða ítróttin.</p>
<p>Býtislykilin hongur neyvt saman við bygnaðinum í ÍSF. Hann er tí ikki lættur at</p>
<p>broyta. Spurningurin er tí, um tað almenna sum part av fremjanini av visjónunum,</p>
<p>arbeiðsbólkurin hevur lagt fram í hesum áliti, eigur at fara inn í eina neyvari</p>
<p>raðfesting ella kravskilgreining av játtanini.</p>
<p>Um hugt verður eftir fíggjarligu viðurskiftunum hjá ymsu sersambondunum, so er</p>
<p>greitt, at Fótbóltssambandið er í serstøðu. Fótbólturin hevur fyri tað fyrsta eina sera</p>
<p>stóra atdráttarmegi bæði hvat viðvíkur fígging, sponsorum, áskoðarum, fjølmiðlum</p>
<p>osfr. Harumframt tryggja limaskapirnir í UEFA og FIFA, luttøkan í altjóða</p>
<p>kappingum og sjónvarpsrættindi v.m., fleirfalt tær inntøkur, sum øll hini</p>
<p>sersambondini megna at fáa til vega tilsamans.</p>
<p>Fótbóltssambandið sjálvt hevur tí nógv betri møguleikar at seta í verk</p>
<p>menningarætlanir fyri fleiri tættir av fótbóltinum í senn. Fíggjarliga grundarlagið</p>
<p>tryggjar harumframt eina sterka umsiting.</p>
<p>Hesar møguleikar hava hvørki tey miðalstóru ella smáu sersambondini. Fyri ein</p>
<p>almennan ítróttapolitikk er tað av alstórum týdningi, at ítróttaligu tilboðini eru</p>
<p>fjøltáttað. Hóast ítróttagreinir eiga at vera í innanhýsis kapping, so er umráðandi at</p>
<p>samstarva um tey felags ítróttaligu áhugamálini – at lyfta í felag.</p>
<p>Í hesum sambandi hava flestu sersambondini trupult við at rekruttera nóg nógvar</p>
<p>leiðarar, og sersambondini hava sera lítla orku at veita leiðarum vegleiðing og</p>
<p>ráðgeving um arbeiðið úti í feløgunum. Eisini hava fleiri trupulleikar við at røkja</p>
<p>altjóða limaskapirnar eitt nú við reglugliga samskiftinum, umboðan á aðalfundum, at</p>
<p>virka í arbeiðsbólkum innan limaskapin v.m. Og tað miðvísa menningararbeiðið</p>
<p>liggur ofta á láni ella verður ikki fylgt upp.</p>
<p><em type="bold">3.2.2.   Veddingarpengarnir - menningarpengarnir </em></p>
<p>Síðan eydnuspølini hjá Dansk Tipstjeneste vórðu boðin út í Føroyum síðst í</p>
<p>nítiárunum, hevur ítrótturin notið gott av tí vinningsbýti, ið kemur aftur til Føroya.</p>
<p>Sp/f. Ítróttavedding, sum er stovnað við løgtingslóg, hevur gjørt avtalu við Dansk</p>
<p>Tipstjeneste um at bjóða spøl teirra út í Føroyum. Sambært lógini skal peningurin, ið</p>
<p>kemur aftur til Føroya, nýtast til almannagagnlig endamál, og verður í hesum</p>
<p>sambandi ásett, at ÍSF fær 60% av peninginum til ítróttaendamál.</p>
<p>Tað er eingin ivi um, at veddingarpengarnir í dag er sera týðandi partur av</p>
<p>fíggjarliga grundarlagnum fyri ítróttaliga arbeiðinum í teim ymsu sersambondunum.</p>
<p>Seinnu árini hevur ÍSF fingið millum kr. 4-6 mió árliga gjøgnum hesa skipan.</p>
<p>Viðmerkjast skal, at HÍF hevur ikki lut í veddingarpengunum.</p>
<p>Eins og við almenna stuðlinum á fíggjarløgtingslógini verða veddingarpengarnir</p>
<p>býttir til ymsu sersambondini eftir ávísum býtislykli, sum stjórn ÍSF hevur ásett. ÍSF</p>
<p>hevur tó ikki orðað nakra miðvísa ætlan um ella sett treytir fyri, hvussu</p>
<p>sersambondini skulu nýta peningin í arbeiði teirra.</p>
<p>Felagskapurin ÍSF fær sum so ikki nakran beinleiðis ágóða av veddingarpengunum</p>
<p>til tað miðsavnaða virksemið, ið ÍSF eigur at standa fyri.</p>
<p>Staðfestast kann tí, at við verandi innanhýsis býti av ávikavist landskassastuðli og</p>
<p>veddingarpengum, so hevur ÍSF sera lítlar møguleikar og orku til at fyriskipa og</p>
<p>fremja nakað miðsavnað menningararbeiðið fyri limafeløg og sersambond.</p>
<p>Tann skipaða ungdóms- og ítróttaráðgeving, sum ÍSF hóast alt hevur í dag, er</p>
<p>fíggjað við royndarverkætlanarpeningi frá Mentamálaráðnum, tvs., at hon hevur</p>
<p>fingið beinleiðis og tíðaravmarkaða politiska raðfesting soleiðis, at fíggingin ikki</p>
<p>ávirkar innanhýsis býtislyklarnar hjá ÍSF.</p>
<p>Hetta er tí á ein hátt talandi dømi um ta stirvnu skipan, ið fastlæstu býtislyklirnar</p>
<p>skapa.</p>
<p>Tann grundleggjandi munur er millum landskassastuðulin og veddingarpengarnar, at</p>
<p>veddingarpengarnir eru ikki beinleiðis almennir pengar. Hóast tað almenna er</p>
<p>partaeigari í Sp/f. Ítróttavedding, so hevur tað almenna ikki beinleiðis møguleika at</p>
<p>áseta treytir til eitt nú býtið av hesum peningi millum ÍSF og sersambondini.</p>
<p>Hetta kann tann politiski myndugleikin hinvegin gera við stuðulsjáttanina á</p>
<p>fíggjarløgingslógini. Meðan veddingarpengarnir eru teir pengar, ið áttu at fari til</p>
<p>menning av einstøku ítróttagreinunum, so kundi almenni stuðulin á</p>
<p>fíggjarløgtingslógini heldur verið markaður beinleiðis til miðsavnaða</p>
<p>felagsítróttaliga arbeiðið hjá ÍSF.</p>
<p>Arbeiðsbólkurin hevur ta greiðu fatan, at ein slík almenn raðfesting vildi givið eitt</p>
<p>munandi betri samljóð millum yvirskipaðu áhugamálini hjá ítróttinum sjálvum og</p>
<p>tey samsvarandi samfelagsligu ítróttaáhugamálini hjá tí almenna.</p>
<p><em type="bold">3.3. Altjóða samstarv </em></p>
<p><em type="italic">ÍSF </em></p>
<p>Føroyskur ítróttur hevur vunnið sær fleiri altjóða limaskapir, men tað eru eisini fleiri</p>
<p>ítróttagreinir, ið ikki hava altjóða limaskap – eitt nú frælsur ítróttur og súkkling, sum</p>
<p>í heimshøpi eru stórar ítróttagreinir. Flestu limaskapirnir eru frá 1980´unum.</p>
<p>ÍSF hevur endurnýggjað umsóknina um limaskap í IOC – altjóða olympisku</p>
<p>ítróttafelagsskapinum, men enn er ikki greitt, hvussu verður við hesum.</p>
<p>Tað er sera ymiskt, hvussu ymsu sersambondini brúka og røkja altjóða limaskapirnar</p>
<p>og teir møguleikar, ið liggja í altjóða samstarvinum. Fortreytirnar hjá</p>
<p>sersambondunum eru eisini sera ymiskar, har Fótbóltssambandið sum áður nevnt er í</p>
<p>serstøðu.</p>
<p>Altjóða limaskapirnir eru sera týðandi partar av tí grundarlagi, sum føroyskur ítróttur</p>
<p>skal byggja víðari á. Hetta tryggjar ikki bert Føroyum og føroyskum ítrótti luttøku í</p>
<p>altjóða kappingum, stórar ítróttaligar avbjóðingar og lut í altjóða</p>
<p>menningararbeiðinum í einstøku ítróttagreinunum, men tryggjar eisini Føroyum eina</p>
<p>rødd og ávirkan í altjóða ítróttasamstarvinum og harvið ábyrgd, sum røkkur útyvir</p>
<p>ítróttavirksemið í Føroyum.</p>
<p>Hetta samstarv krevur tí høga raðfesting, áhaldandi røkt og menning.</p>
<p>Støðan hjá føroyskum ítrótti er á mangan hátt serstøk eisini sæð í ljósinum av tí</p>
<p>ríkisrættarligu støðu, sum Føroyar hava. Í hesum sambandi er eisini umráðandi at</p>
<p>hava fyri eyga, at altjóða limaskapirnir, sum longu eru vunnir, heldur ikki eru nøkur</p>
<p>sjálvfylgja í framtíðini. Um sersambond ikki møta upp til limafundir ella ikki eru</p>
<p>virkin í arbeiðinum í viðkomandi ítróttagrein, so er vandi fyri at enda úti í</p>
<p>myrkrinum og í ringasta føri, at limaskapurin verður tikin aftur. Skuldi slíkt hent, er</p>
<p>hetta eyðsæð ein vanlukka fyri føroyskan ítrótt sum heild.</p>
<p>Serliga smærru sersambondini hava trupult at finna neyðugu peningaligu og</p>
<p>menniskjansligu orkuna til virkna luttøku í samstarvinum – tað kunnu vera fleiri</p>
<p>fundir árliga, og hetta kann eyðsæð verða tíðarkrevjandi, tá havt verður í huga, at</p>
<p>talan er um sjálvboðið arbeiði.</p>
<p>At altjóða samstarvið ikki verður raðfest á nøktandi hátt er sera óheppi. Sum áður</p>
<p>nevnt, so eigur ÍSF yvirskipað at tryggja, at altjóða samstarvið eisini hjá</p>
<p>sersambondunum verður røkt og ment. Trupulleikin er, at hetta megnar ÍSF heldur</p>
<p>ikki. Tí krevjast nýggjar loysnir, har ÍSF verður nógv virknari á hesum øki í góðum</p>
<p>samstarvi við sersambondini.</p>
<p>Hetta kann eitt nú gerast á tann hátt, at partur av játtanini til ÍSF á</p>
<p>fíggjarløgtingslógini verður settur av til at røkja altjóða samstarvið, tvs.</p>
<p>fundarvirksemi v.m. hjá ÍSF og sersambondunum í altjóða felagsskapum, til at</p>
<p>fyriskipa altjóða tiltøk, ráðstevnur v.m. í Føroyum og annað líknandi, ið kann geva</p>
<p>Føroyum eitt sjónligari pláss í altjóða ítróttasamstarvinum.</p>
<p>Fleiri lond eggja sínum felagsskapum til at virka í altjóða samstarvi, og í hesum</p>
<p>sambandi at átaka sær fyrisitingarligar uppgávur í altjóða felagsskapum. Dømi um</p>
<p>hetta er Svøríki. Við at bjóða seg fram tryggja sviar sær stóra ávirkan, men landið</p>
<p>fær eisini nógv burturúr á annan hátt. Eitt nú er luttøka í altjóða samstarvi við til at</p>
<p>førleikamenna bæði tað sjálvbodna og tað almenna embætisverkið, nýggj virðismikil</p>
<p>netverk verða skapt, fundir, ráðstevnur og kappingar verða fyriskipað í Svøríki osfr.</p>
<p>Ein slík eggjan krevur, at arbeiðsgevarin – almennur sum privatur – eisini sær ágóða</p>
<p>av hesum arbeiði.</p>
<p>Ein møguligur olympiskur limaskapur fer at seta heilt nýggj krøv til føroyskan ítrótt.</p>
<p>Staðfestast má, at ÍSF sum olympiska nevnd Føroya umsitingarliga ikki er fyrireikað</p>
<p>til hetta. Ítróttaliga er støðan kanska nakað øðrvísi, men tað er greitt, at ein møgulig</p>
<p>føroysk luttøka í olympiskum sambandi altíð fer at verða sera avmarkað.</p>
<p><em type="bold">3.3.1.  Altjóða ítróttaluttøka – elitan </em></p>
<p>Altjóða limaskapirnir geva luttøku í altjóða kappingum. Eisini á hesum øki er tað</p>
<p>ymiskt, hvussu luttøkan verður raðfest í ymsu sersambondunum. Tað veldst eisini í</p>
<p>stóran mun um, hvørji ítróttalig mál verða sett.</p>
<p>Altjóða kappingar eru gjarna kappingar fyri <span type="quote">“elituna”</span> – tað verið seg fyri</p>
<p>einstaklingar, feløg ella landslið. Hetta er ofta sera dýrt – ikki bert sjálv luttøkan,</p>
<p>men eisini fyrireikingin, venjingin og elitumenningin.</p>
<p>Hvat er so ein føroysk elita? Er nøkur føroysk elita? Eru tað ítøkiligu úrslitini, sum</p>
<p>avgera, um talan er um elitu, ella er tað tilvildarlig almenn profilering?</p>
<p>Skulu vit leggja okkum eftir at menna eina elitu innan einstaklingaítrótt ella liðítrótt?</p>
<p>Spurningarnir eru nógvir. Tí hvussu hóskar elituhugtakið í veruleikanum til føroysk</p>
<p>viðurskifti? Og hevur tað almenna nakran beinleiðis leiklut í hesum?</p>
<p>Føroyska fótbóltslandsliðið er millum tey fremstu 130 londini í heiminum sambært</p>
<p>altjóða stigalistanum, og bert hendinga føroyskir yrkisleikarar spæla úti í heimi.</p>
<p>Føroyska talvlandsliðið plagar at liggja millum 60 tey fremstu londini á</p>
<p>talvolympiaduni, og fyrsti føroyski altjóða stórmeistarin er í eygsjón. Føroyar enda</p>
<p>vanliga millum 4-8 bestu oyggjalondini á Oyggjaleikum, men hava umboðandi</p>
<p>ítróttagreinirnar eingi stórvegis úrslit at vísa á í heims- ella evropeiskum</p>
<p>meistarakappingum hvørki innan lið ella einstaklingaítrótt.</p>
<p>Stóra undantakið eru ítróttafólkini hjá ÍSB, har fleiri teirra hava verið og eru á</p>
<p>hægsta stigi í heiminum serstakliga í svimjing.</p>
<p>Fyri fleiri ítróttagreinir eru Oyggjaleikir einasta altjóða avbjóðingin, og sum</p>
<p>samtundis er á einum samanberiligum stigi, har til ber hjá føroyskum ítróttafólki at</p>
<p>vinna heiðursmerki. Men tað er eisini greitt, at Oyggjaleikir eru avmarkaðir</p>
<p>ítróttaliga sæð. Skal føroyskur ítróttur longur fram á leið í altjóða høpi, so er tað av avgerandi týdningi, at ítrótturin sjálvur setur út í kortið ítróttaligu ætlanirnar og</p>
<p>málini fyri elituarbeiðið og altjóða luttøkuna.</p>
<p>Manslandsliðið i fótbólti hevur luttikið reglugliga í EM- og HM-undankappingum</p>
<p>síðan FIFA limaskapin, og ÍSB hevur luttikið í fleiri para-olympiskum leikum, men</p>
<p>fyri aðrar ítróttagreinir innan ÍSF er luttøkan meira tilvildarlig. Eisini er í flestum</p>
<p>førum talan um landslið eitt nú flogbólt og hondbólt, meðan lítil dentur verður</p>
<p>lagdur á einstaklingaítróttin verður sæð burtur frá teimum frálíka úrslitum, sum</p>
<p>ítróttafólkini innan ÍSB hava vunnið.</p>
<p>Einstaklingaítróttur stendur sum heild ikki serliga sterkur í Føroyum – eitt nú hava</p>
<p>frælsur ítróttur og súkkling ongan altjóða limaskap, meðan badminton, borðtennis,</p>
<p>judo og svimjing, sum øll hava altjóða limaskap, sjáldan hava hildið seg til at luttaka</p>
<p>í altjóða kappingum.</p>
<p>Tað eru tey einstøku sersambondini, sum hvør í sínum lagi leggja menningararbeiðið</p>
<p>til rættis, herundir elitu-arbeiðið, og sum mugu seta tey ítróttaligu málini fyri teirra</p>
<p>ítróttagrein.</p>
<p>Tað verður tó einki felagsítróttaligt elitu-arbeiðið gjørt, og sum hevur grundarlag í</p>
<p>formligum elitumenningarskipanum. Føroyar hava einki Team Danmark ella norska</p>
<p>Olympiatoppen, har elitan verður savnað, greið mál verða sett fyri ítróttaligu</p>
<p>úrslitini í OL-, HM- og EM-høpi, og lógir og skipanir gjørdar, sum tryggja</p>
<p>ítróttafólkunum eitt nú útbúgving og rímuliga fígging til ítróttaligu lívsleiðina.</p>
<p>Skal tað almenna á nakran hátt stuðla undir skipaða elitumenning í Føroyum eftir</p>
<p>slíkum leisti tillagað føroysk viðurskifti, so er greitt, at ítróttaliga umhvørvið sjálvt</p>
<p>má seta orð á ætlanirnar og málini, og hava ætlan um, hvussu hesi mál kunnu</p>
<p>røkkast bæði fyri einstøku ítróttagreinina og fyri ítróttin sum heild.</p>
<p><em type="italic">HÍF </em></p>
<p>Føroyar hevur luttikið á talvolympiadum í mong ár. Talvolympiadan er størsta</p>
<p>altjóða avbjóðingin, ið føroyska talvelitan hevur sum heild, og sum er týðandi</p>
<p>grundarlag undir menningini innan talvítróttin.</p>
<p>Síðstu árini eru fleiri einstaklingar eisini farnir at luttaka í altjóða kappingum. Málið</p>
<p>er at vinna Føroyum ein altjóða stórmeistara, og hetta málið er ikki so langt burturi</p>
<p>longur. Føroyskir útisetar í Danmark hava somuleiðis luttikið í</p>
<p>danmarksmeistarakappingini við sera góðum úrslitum.</p>
<p>Farna árið hevur Mentamálaráðið saman við Talvsambandinum staðið fyri</p>
<p>royndarverkætlan við skúlatelving í Sandoynni fyri skúlabørn upp til 11-12 ára</p>
<p>aldur. Úrslitini hava verið sera góð bæði ítróttaliga og trivnaðarliga. Talv og</p>
<p>hugaítrótt sum heild verður mett at hava fleiri ágóðar í skúlasamanhangi eitt nú at</p>
<p>stuðla undir læringina, og í fleiri londum er talv partur av undirvísingini eitt nú í</p>
<p>Íslandi og í USA.</p>
<p>Fyri eina komandi føroyska talvelitu er tað ikki uttan týdning, um partur av</p>
<p>talentmenningini í veruleikan fór fram innan skúlagátt, áðrenn skipaði</p>
<p>ítróttafelagsskapurin tók yvir.</p>
<p>Bridge hevur seinni árini tikið lut í evropeiskum og norðurlendskum kappingum</p>
<p>bæði fyri kvinnur og menn.</p>
<p><em type="bold">3.4. Breiddin </em></p>
<p>Elitan er sum vera man tann smali toppurin, har úrslitini og ítróttaligu avrikini telja.</p>
<p>Breiddin er hinvegin høvuðsparturin av ítróttinum – hetta eru børnini, tey ungu,</p>
<p>tilkomnu og eldru, sum íðka ítrótt bæði til kapping, spæl og heilsubót. Eyðsæð skal elitan finna og menna ungu talentini úr breiddini, men í sjálvum sær hevur</p>
<p>breiddarítrótturin fleiri onnur týðandi endamál.</p>
<p>Umframt at víst eisini verður til tátt 2 í hesum áliti, so skulu her serliga tvey</p>
<p>viðurskifti stutt verða umrødd, nevniliga fólkaheilsa og skúlaítróttur.</p>
<p>Størsti parturin av virkseminum hjá ítróttafeløgunum kring landið er breiddarítrótt,</p>
<p>bæði tá hugsað verður um arbeiðið millum børn og ung, eldri og motiónsítrótt</p>
<p>annars. Hetta virksemi hevur eyðsæð stóran týdning bæði fyri fólkaheilsuna og</p>
<p>lokala trivnaðin.</p>
<p>Ítróttafeløgini kring landið standa hvør í sínum lagi og sjálvboðið fyri skipaðum</p>
<p>heilsufremjandi tiltøkum í lokalumhvørvinum. Tað er umráðandi, at almennir so væl</p>
<p>sum avvarðandi kommunalu myndugleikar virðismeta hetta arbeiðið. Havast má í</p>
<p>huga, at skipanin við sjálvbodnum arbeiði er sera viðkvom og treytað av, at fólk</p>
<p>ólønt átaka sær at nýta stóran part av frítíðini til hetta virksemið.</p>
<p>Ynski hjá tí almenna ella kommunalu myndugleikunum at gagnnýta ítróttin í mun til</p>
<p>fólkaheilsuna eigur tí altíð at hava fyrilit fyri, at ítróttafeløgini eru sjálvboðin og</p>
<p>hava avmarkaða orku.</p>
<p>Higartil hevur samstarvið millum skúlarnar og ítróttafeløgini verið avmarkað. Í</p>
<p>øðrum londum eru kappingar innan skúlaítrótt mangan einastu tilboðini til børn og</p>
<p>ung. Hetta hevur ikki verið siðvenja í Føroyum, har ítróttarørslan uttan fyri sjálva</p>
<p>skúlaskipanina hevur staðið fyri ítróttaliga virkseminum og kappingunum fyri</p>
<p>skúlaungdóm.</p>
<p>Tað er tó greitt, at samanspælið millum skúlan, ítrótt í skúlahøpi og ítrótt í</p>
<p>ítróttafelagsskapum er øki, sum eigur at kunna geva vinning til allar partar, og tí</p>
<p>eigur at verða troytt meira.</p>
<p>Tað er ein avbjóðing at finna loysnir, ið kunnu styrkja samstarvið millum skúlarnar,</p>
<p>ið hava sítt virksemi um dagin við løntum fakfólki, og ítróttafeløgini, ið hava sítt</p>
<p>virksemi uttanfyri arbeiðstíð við sjálvbodnari arbeiðsmegi. Samstarvsmøguleikarnir</p>
<p>skuldu annars verið fleiri eitt nú um høli og fólk við fakligum førleikum hvør hjá</p>
<p>øðrum, um tiltøk og serlig átøk, um ítøkiligar undirvísingartilgongdir og verkætlanir</p>
<p>v.m.</p>
<p><em type="bold">3.5 Ítrótta-anlegg </em></p>
<p>Í mong ár hevur løgtingið játtað stuðul til bygging av ítrótta-anleggum. Upphæddin í</p>
<p>2005 er um eina millión krónur. Á henda hátt hevur landið átikið sær at vera við til</p>
<p>at stuðla menningini av ítróttaligu karmunum úti um landið og harvið ítróttinum sum</p>
<p>heild. Játtanin røkkur tó als ikki til tær mongu byggiætlarnirnar, sum eru í umbúna.</p>
<p>Sum meginregla hevur stuðul verið latin felagsskapum, tvs. ítróttafeløgum, ið skulu</p>
<p>byggja eitt kappróðrarneyst, felagshús, høll, vøll ella líknandi. Hesar verkætlanir</p>
<p>hava gjarna fingið ein triðing í kommunalum stuðli og ein triðing í landskassastuðli,</p>
<p>meðan restin hevur verið eginfígging.</p>
<p>Tað er nakað, ið bendir á, at feløgini ikki longur megna at bera tær ymsu</p>
<p>byggiverkætlanirnar. Ofta er talan um smá ítróttafeløg við avmarkaðum limaskara</p>
<p>og fíggjarligum stuðlum. Hartil kemur, at føroyskur ítróttur fyrst og fremst verður</p>
<p>rikin á sjálvbodnum grundarlagi í frítíðini.</p>
<p>Um vit taka eina vanliga ítróttahøll sum dømi, so kostar ein ítróttahøll millum kr.</p>
<p>15-20 mió. at byggja sjálvt tá tað mest einfalda byggilistaliga sniðið verður valt.</p>
<p>Feløgini klára illa at standa fyri sjálvum byggiarbeiðinum, og tá ið høllin er liðug,</p>
<p>hava feløgini stórar trupulleikar at fíggja raksturin.</p>
<p>Tað hevur stundum verið ført fram, at bygging av ítrótta-anleggum fyrst og fremst er</p>
<p>kommunal uppgáva, tvs. at kommunan hevur ábyrgd at tryggja lokalu feløgunum</p>
<p>nøktandi virkiskarmar. Tað er tó ymiskt, hvussu einstøku kommunurnar hava átikið</p>
<p>sær hesa ábyrgd. Eisini kann staðfestast, at ikki allar ítróttagreinir fáa somu</p>
<p>kommunalpolitisku raðfesting, og er hetta við til at skapa ójavnvág millum</p>
<p>ítróttagreinirnar. Samstarv um bygging ella samskipan av ítrótta-anleggum tvørtur</p>
<p>um kommunumørk finst bert í undantaksføri, og á hesum øki hevði tað sjálvandi</p>
<p>verið ein stórur fyrimunur, um kommunur í størri mun funnu saman um bygging av</p>
<p>felags og nøktandi ítrótta-anleggum fyri eitt størri øki.</p>
<p>Tað er greitt, at tað í Føroyum ikki eru allar ítróttagreinir, sum hava nøktandi</p>
<p>anleggsumstøður ella nakrar umstøður yvirhøvur, tó at tær verða íðkaðar og</p>
<p>harafturat luttaka í altjóða kappingum.</p>
<p>Tað er somuleiðis ein sannroynd, at skulu Føroyar, sum eitt tað størsta limalandi í</p>
<p>Oyggjaleikafelagsskapinum, framyvir megna at skipa fyri Oyggjaleikum á tí støði,</p>
<p>leikirnir eru vaksnir til síðan teir vóru í Føroyum í 1989, so verður tørvur á stórum</p>
<p>útbyggingum bæði av verandi og nýggjum ítrótta-anleggum. Ein møguligur</p>
<p>olympiskur limaskapur setur eisini enn størri krøv til anleggsumstøðurnar.</p>
<p>Spurningurin er tí, hvønn leiklut landið skal hava í sambandi við bygging av ítrótta</p>
<p>anleggum. Veruleikin í dag er tann, at eingin samskipan fer fram á økinum. Feløg og</p>
<p>kommunur byggja í hvør sínum lagi. ÍSF og/ella sersambondini fremja onga</p>
<p>raðfesting ella tørvsmeting hesum viðvíkjandi. Landið veitir stuðul, men uttan</p>
<p>yvirskipaða raðfesting ella ítøkiliga ítróttapolitiska ætlan.</p>
<p>Skal visjónin og málsetningurin um, at Føroyar skulu verða vertir fyri</p>
<p>Oyggjaleikunum í seinasta lagi 2015 og annars bjóða seg fram at hýsa størri og</p>
<p>smærri altjóða kappingum, so er greitt, at fleiri íløgur skulu gerast í ítrótta-anlegg, ið</p>
<p>neyðturvuliga mugu lúka øll altjóða krøv.</p>
<p>Oyggjalondini Isle of Man, Guernsey og Hetland eru góð dømi í so máta, har bygd</p>
<p>eru samanhangandi ítróttadeplar í sambandi við Oyggjaleikir í hesum oyggjum, og</p>
<p>sum aftaná leikirnar eru týðandi og varðandi karmar um framhaldandi menningina í</p>
<p>ítróttavirkseminum.</p>
<p>Meðan kommunurnar eiga at taka støði í at tryggja lokala ítróttavirkseminum góðar</p>
<p>fysiskar karmar, so metir arbeiðsbólkurin, at landið eigur at leggja seg eftir at luttaka</p>
<p>fíggjarliga í bygging av landsítrótta-anleggum, tvs. anleggum, sum lúka øll altjóða</p>
<p>krøv, og har talan í høvuðsheitum bert er um eitt slíkt anlegg í øllum landinum.</p>
<p>Og tað er greitt, at her má tað verða ÍSF, sum setur út í kortið í samstarvi við</p>
<p>almennu myndugleikarnar. Tað er ÍSF, sum má gera av, um og nær Føroyar skulu</p>
<p>verða vertir fyri Oyggjaleikum, og í hesum sambandi, hvussu  anleggskarmarnir</p>
<p>skulu byggjast út.</p>
<p>Ítróttapolitiski vinningurin er, at tað á henda hátt ber betri til at skipa byggingina av</p>
<p>neyðugum ítrótta-anleggum út frá eini tørvsmeting og raðfesting, sum ÍSF hevur</p>
<p>sett.</p>
<p><em type="bold">4.  Niðurstøður og tilmæli </em></p>
<p>Arbeiðsbólkurin hevur í hesum áliti lýst ymsar yvirskipaðar tættir í føroyskum</p>
<p>ítrótti, og hevur somuleiðis sett upp visjónir fyri almennan føroyskan ítróttapolitikk,</p>
<p>sum mett verður kunnu setast í verk næstu árini.</p>
<p>Tað er av stórum týdningi, at gongd verður sett á eitt veruligt og støðugt</p>
<p>ítróttapolitiskt kjak, so at hesin so týðandi mentanartáttur framhaldandi kann</p>
<p>mennast, og vónandi kunnu visjónirnar og álitið annars vera við til at birta undir</p>
<p>hetta kjak.</p>
<p>Høvuðsniðurstøðan hjá arbeiðsbólkinum er, at føroyska ítróttarørslan stendur ov</p>
<p>spjadd, og at ÍSF sum savnandi landsfelagskapur fyri føroyskan ítrótt undir verandi</p>
<p>skipan ikki megnar at virka fyri felagsítróttaligu áhugamálunum í nóg stóran mun.</p>
<p>Tað er tí alneyðugt, at ÍSF verður styrkt umsitingarliga og fakliga soleiðis, at ÍSF</p>
<p>saman við sersambondunum kann raðfesta og loysa nakrar av mest týðandi</p>
<p>uppgávunum hjá ítróttinum sum heild, og sum samstundis hava stóran</p>
<p>mentanarligan og samfelagsligan týdning. ÍSF eigur í hesum sambandi at tryggja</p>
<p>eina støðuga menningartilgongd hjá ítróttinum sum heild serliga</p>
<p>? at skipa umstøður fyri virknari og áhaldandi luttøku og sjónliggering í altjóða</p>
<p>samstarvinum, og at føroyingar tí í nógv størri mun átaka sær eitt nú</p>
<p>nevndarsessir og aðalskrivarauppgávur í altjóða ítróttafelagsskapum</p>
<p>? at skipa fyri miðsavnaðari førleikamenning, skeiðum og ráðgeving til</p>
<p>ítróttaleiðarar, feløg og sersambond, og regluliga at standa fyri ráðstevnum,</p>
<p>evnisdøgum og upplýsing annars um ítróttalig viðurskifti</p>
<p>? at raðfesta og seta ítøkilig ítróttalig mál</p>
<p>? at raðfesta og samskipa útbyggingarætlanir av neyðugum og altjóða</p>
<p>góðkendum ítrótta-anleggum soleiðis, at Føroyar í nógv størri mun kunnu</p>
<p>átaka sær at skipa fyri altjóða kappingum, og at føroyskur ítróttur hevur</p>
<p>nøktandi anleggsumstøður.</p>
<p>Tað er fyrst og fremst ítrótturin sjálvur, sum hevur ábyrgdina at seta út í kortið tey</p>
<p>ítøkiligu langtíðarmálini fyri ítróttaliga virksemið og menningi av hesum. Men tað er</p>
<p>greitt, at landið eins væl og kommunurnar hava stóra ábyrgd at tryggja ítróttinum</p>
<p>mennandi virkismøguleikar. Sum heild er tørvur á orðaðum kommunalum</p>
<p>ítróttapolitikki. Somuleiðis er av stórum týdningi, at tað frá landspolitiskari síðu</p>
<p>verður sett orð á, hvørji mið og mál landið hevur við landskassastuðlinum til ítrótt</p>
<p>sum heild.</p>
<p>Almenna stuðulsjáttanin á fíggjarløgtingslógini til ÍSF verður neyvan at hækka</p>
<p>komandi árini. So sum býtið av játtanini er nú, ber ikki til at styrkja ÍSF</p>
<p>umsitingarliga og fakliga, tvs. at miðsavna omanfyri nevndu uppgávur. Tí er</p>
<p>neyðugt at fremja umskipanir av stuðulsbýtinum innan ÍSF.</p>
<p>Sum part av eini almennari raðfesting av landskassastuðlinum til ÍSF verður mælt</p>
<p>til, at allur ella meginparturin av stuðlinum á løgtingsfíggjarlógini verður markaður</p>
<p>beinleiðis til miðsavnaða felagsítróttaliga arbeiðið hjá ÍSF, serstakliga til røkt av og</p>
<p>luttøku í altjóða samstarvi, skipaðari førleikamenning av ítróttaleiðarum v.m. og</p>
<p>fremjan av menningarætlanum fyri ítróttin sum heild. Ein slík raðfesting vil eisini</p>
<p>tæna yvirskipaðu samfelagsligu ítróttaáhugamálunum hjá tí almenna munandi betri</p>
<p>enn nú.</p>
<p>Sum part av eini skipaðari menningarætlan fyri føroyskan ítrótt eigur ÍSF at bjóða</p>
<p>Føroyar fram sum vertsland til Oyggjaleikir. Hetta krevur drúgva fyrireiking ikki</p>
<p>bara ítróttaliga. Mælt verður til, at eitt hóskandi høvi at fyriskipa Oyggjaleikir í</p>
<p>Føroyum er 2015.</p>
<p>Í hesum sambandi er sera umráðandi, at framtíðar Oyggjaleikir í Føroyum verða</p>
<p>brúktir sum liður í einari støðugari menningartilgongd fyri ítróttin, heldur enn sum</p>
<p>eitt avmarkað mál í sær sjálvum.</p>
<p>Fyri at røkka hesum er neyðugt, at ÍSF í samráð við sersambondini, almennar og</p>
<p>kommunalar myndugleikar fremja eina ítróttaliga menningarætlan, ið tekur hædd</p>
<p>fyri bæði nýbygging av ítrótta-anleggum og ábøtum á verandi ítrótta-anlegg, og sum</p>
<p>eisini leggur lunnar undir eina støðuga menning av ítróttaligu avrikunum innan allar</p>
<p>tær ítróttagreinir, ið verða íðkaðar í Føroyum.</p>
<p>Samanumtikið er arbeiðsbólkurin av teirri fatan, at við at styrkja og menna</p>
<p>miðsavnaðu virkismøguleikarnar hjá ÍSF bæði mótvegis sersambondunum og</p>
<p>limafeløgunum, ymsu altjóða sambondunum og føroyska samfelagnum annars,</p>
<p>verður tryggjað eitt haldgott grundarlag fyri eini støðugari menningartilgongd fyri</p>
<p>allan føroyskan ítrótt.</p>
<p>Eru spurningar til álitið ella annað hesum viðvíkjandi, ber altíð til at venda sær til Sølva Reinert Hansen, ítrótta- og ungdómsráðgeva í ÍSF, tlf. 22 12 26 ella srh@isf.fo.</p>
</body></document>