<document xml:lang="fao" id="no_id"><header><title/><genre code="admin"/><author><unknown/></author><year>2019</year><wordcount>1664</wordcount><conversion_status type="standard"/><availability><license type="standard"/></availability><multilingual><language xml:lang="dan"/></multilingual><origFileName>nýggjársrøðan-2019.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p>Gott kvøld, góðu føroyingar.</p>
<p>Hvat er ein gerandishetja í Føroyum?</p>
<p>Hendan spurningin fingu fimmhundrað føroyingar frá Fólkaheilsuráðnum herfyri.</p>
<p>Eg var bæði ovfarin og glaður um svarið.</p>
<p>Gerandishetjur eru vanlig fólk, sum gera mun í okkara gerandisdegi.</p>
<p>Tað eru mamma og pápi okkara. Omma og abbi.</p>
<p>Tað er lærarin, sum varnast og hjálpir barninum sum stríðist. Fótbóltsvenjarin, sum er meira enn bara ein venjari. Eldsálin, sum sjálvboðin rættir hondina út og er har fyri onnur.</p>
<p>Tað er vinurin, sum uggar og eggjar. Starvsfelagin, sum altíð gevur sær stundir at venda einum hugskoti. Tað eru fólkini, sum skipa fyri og birta lív í felagsskapin.</p>
<p>Gerandishetjur í Føroyum eru vanlig og ósjálvsøkin fólk, sum vísa álit og treytaleyst fegnast um viðgongdina hjá øðrum. ***</p>
<p>Tað er jú soleiðis, at Føroyar eru bygdar. Við einari sterkari felagskenslu.</p>
<p>Hetta er sjálv rótin í okkara samfelag.</p>
<p>Vit fortelja sum oftast bara søguna um sterka einstaklingin. Og teimum hava vit sanniliga brúk fyri.</p>
<p>Men allir okkara úrmælingar spretta úr einum heimligum jørðildi, har vanlig fólk hava tikið lógvatak saman við teimum.</p>
<p>Hesi fólkini fáa sjáldan nakra virðisløn – men vit kunnu ikki vera tey fyri uttan.</p>
<p>Tað eru hesi fólkini, sum eg og nógv við mær hava so stóra virðing fyri. ***</p>
<p>Í kvøld situr Filip Jojic í Vestmanna og gleðir seg.</p>
<p>Skjótt kann hann umboða Føroyar á føroyska hondbóltslandsliðnum.</p>
<p>Ein kaldan heystardag í 2011 flutti hann til Føroya úr Bosnia-Hersegovina at spæla hondbólt.</p>
<p>Filip dugdi av góðum grundum ikki føroyskt, og hann visti lítið og einki um siðir og skikkir í okkara samfelag.</p>
<p>Men saman við øðrum tók hann ábyrgd.</p>
<p>Hann var opin og forvitin og fekk skjótt ein skara av fólki rundan um seg, sum gav honum góðar karmar at virka í.</p>
<p>Nú átta ár seinni hevur hann fingið konu og børn og hevur góðan gerandisdag í Vestmanna.</p>
<p>Trygdarskeið er fingið til høldar.</p>
<p>Í summar hevði hann bestu próvtølini, tá ið hann fekk prógv sum skipsatstøðingur á Vinnuháskúlanum.</p>
<p>Og endaligu próvtøkurnar avgreiddi hann sannførandi á flótandi føroyskum.</p>
<p>Einki av hesum hevði borið til, um fólk bara yptu øksl. Um fólk bara vóru líkasæl.</p>
<p>Hetta bar til, tí hann fekk stuðul og íblástur frá fólki í gerandisdegnum - samstundis sum hann sjálvur kýtti seg fyri at finna seg til rættis. ***</p>
<p>Góðu tit øll.</p>
<p>Á midnátt siga vit einum serstøkum tíggjuáraskeiði farvæl.</p>
<p>Vit flyta okkum úr 10unum og inn í 20ini.</p>
<p>Eg verði bæði errin og vónríkur, tá ið eg hugsi um tað, sum fólkið í Føroyum hevur avrikað hesi árini.</p>
<p>Her vóru døpur útlit fyri 10 árum síðan.</p>
<p>Fyritøkur fóru á húsagang, arbeiðsloysið vaks, og fólkatalið minkaði.</p>
<p>Hetta var søgan um okkara land í bæði føroyskum og útlendskum miðlum.</p>
<p>Men mótgongd fær okkum ikki at falla í fátt.</p>
<p>Nú – gamlaárskvøld og á gáttini til eitt nýtt áratíggju – kunnu vit staðfesta, at vit hava ment eitt livandi samfelag við ríkum møguleikum.</p>
<p>Góðu gongdini eiga vit øll lut í. ***</p>
<p>Okkara útlendsku gestir spyrja undrandi, hvussu tað ber til, at okkara fyritøkur og einstaklingar flyta seg so langt út í heim.</p>
<p>Svarið er ikki einfalt. Eg veit væl, at tað eru óteljandi viðurskifti, sum forma okkum sum menniskju.</p>
<p>Men alt hevur eina byrjan, har grundstøðið verður lagt.</p>
<p>Tað er ein føroyskur kjarni, sum verður lagdur í okkara sterku felagsskapum.</p>
<p>Heini Zachariassen hevur sum íverkseti verið við til at broyta vínídnaðin. Hann vaks upp í Hoyvík, og reikar nú millum fremstu vinnulívsfólk í USA.</p>
<p>Gurið Højgaard hevur fingið stóra altjóða viðurkenning, tí hon sum stjóri flytur Føroyar fram. Hon sleit sínar barnaskógvar í Rituvík og er nú ein fyrimynd fyri evropeisk vinnulívsfólk.</p>
<p>Sverri Sandberg Nielsen hevur róð seg til OL í Tokyo næsta ár. Hann legði lunnarnar í róðrarneystinum í Miðvági og er nú millum heimsins bestu.</p>
<p>Hetta er bara ein áminning um, at tað gevur gott í beinið at vaksa upp í Føroyum.</p>
<p>At fólkini í okkara egna persónliga nærumhvørvi og okkara lokalu felagsskapir eiga ein virðismiklan part av tí, sum vit útinna.</p>
<p>Øll tey góðu avrikini byrja við, at ósjálvsøkin fólk rætta hondina út og geva eitt íkast.</p>
<p>Ikki fyri egnan vinning – men fyri okkum øll. ***</p>
<p>Góðu føroyingar.</p>
<p>Í summar vóru vit bæði á fólkatingsvali og løgtingsvali.</p>
<p>Tá kom aftur greitt til sjóndar, at vit vilja øll okkara samfelag tað besta – men eisini, at vit ikki altíð eru samd um, <em type="italic">hvussu </em>Føroyar verða eitt betri samfelag. </p>
<p>Tíbetur, freistist eg at siga.</p>
<p>Vit eru fólk við ymiskum royndum og virðum. Tað birtir sjálvsagt undir áhaldandi orðaskifti um hugsjónir í einum landi.</p>
<p>Men ósemjur skulu brúkast sum amboð til at fáa eitt enn betri og meira livandi samfelag.</p>
<p>Fólkaræði merkir, at vit lurta. Og at vit sjálv fáa loyvi at tosa og greiða frá okkara egnu støðu.</p>
<p>Tað er soleiðis, at megin í ósemjuni minkar. Tað er soleiðis, at vit skapa eina felagskenslu.</p>
<p>Í øllum avgerðum eiga fleiri atlit at verða tikin.</p>
<p>Alivinnan er avgerandi fyri okkara búskap – men hon dálkar eisini.</p>
<p>Shippingvinnan skapar eina rúgvu av arbeiðsplássum – men hon larmar eisini.</p>
<p>Ferðavinnan styrkir okkara sjálvsfatan – men hon slítur eisini.</p>
<p>Tað er okkara uppgáva at finna eina hóskandi loysn fyri øll.</p>
<p>Eg fegnist um, at so nógv geva sítt íkast og brúka okkara fólkaræðisligu pallar at gera vart við seg.</p>
<p>Einki fólkaræði tolir líkasælu. ***</p>
<p>Góðu føroyingar.</p>
<p>Heimssøgan er á tremur við dømum um, at ótamdar ósemjur kunnu í ringasta føri enda við, at vit seta múrar upp millum okkum – millum teg og meg.</p>
<p>Bæði veruligar og ósjónligar múrar. 9. november í ár vóru 30 ár liðin, síðan søguligu gleðirópini í kvøldarmyrkinum í Berlin.</p>
<p>Hvínini frá vinkulslíparunum og dundrið frá sleggjunum, sum brutu burtur av gráa betongvegginum, bóru boð um ein stóran fólksligan sigur.</p>
<p>Hendan løtan, tá ið Berlinmúrurin fall, situr rimmarføst í minninum.</p>
<p>Tí hvat merkir tað í veruleikanum at bróta ein múr, sum hevur skilt fólk sundur?</p>
<p>Tað er at lata upp og møta tí, sum er hinumegin.</p>
<p>Tað er at hava dirvi at vita, hvat kann spyrjast burturúr.</p>
<p>At byggja ein múr er tað øvugta.</p>
<p>Tað er at byrgja seg frá øðrum.</p>
<p>Tað er at forða útsýninum og í staðin dyrka sítt egna.</p>
<p>Ampi og ótti – ella bara líkasæla - kunnu gera, at ósjónligir múrar verða settir upp fyri tí ókenda.</p>
<p>Men eingin hóttan ella vandi hvørvur við at reisa múrar. Hinvegin verður birt undir ósemjur, fordómar og illgitingar.</p>
<p>Misskiljið meg ikki.</p>
<p>Tað er avbjóðandi at bróta múrar niður, tí alt kann ikki flyta seg frítt og ótarnað tvørtur um mørk.</p>
<p>Men opnu mørkini eru eitt nógv betri byrjanarstøði fyri sameining millum fólk og lond.</p>
<p>Eg eri sannførdur um, at øktur heimshandil og samstarv millum allar heimsins tjóðir er neyðugt fyri menning og friði millum lond.</p>
<p>Føroyar skulu sum inngrógvin partur av demokratiska vesturheiminum virka fyri felagsskapi og bróta niður múrar millum lond og fólk.</p>
<p>Eisini nú broytingartíðir eru úti í heimi.</p>
<p>Hesar dagarnar undan ársskiftinum hava vit sæð fleiri útlendskt sjónvarpsbrot úr árinum sum fer.</p>
<p>Myndir av lívligu orðaskiftunum í bretska undirhúsinum um Brexit.</p>
<p>Myndir av ungum aktivistum, sum stríðast fyri umhvørvinum og ikki kenna seg hoyrd.</p>
<p>Myndir av ríkisleiðarum, sum háða og speireka.</p>
<p>Vit mugu minnast, at tann harði samanbresturin kemur, tá ið múrar verða settir upp.</p>
<p>Eg vóni, at heimsins leiðarar fara at byggja fleiri brýr enn múrar komandi áratíggju. ***</p>
<p>Góðu tit.</p>
<p>Føroyar eru eitt av heimsins bestu samfeløgum, og fortreytirnar at fara inn í eitt nýtt áratíggju eru søguliga góðar.</p>
<p>Vit hava ongantíð verið so nógv fólk sum nú, og vit hava ongantíð verið so rík sum nú.</p>
<p>Men tað merkir ikki, at alt er gott.</p>
<p>Tað er svárt at skula viðurkenna, at millum okkum eru fólk, sum hava tað trupult.</p>
<p>Eg havi ilt av teimum mongu ungu, sum hava ilt í sálini.</p>
<p>Tíðarinnar krøv um avrik, samleika og útsjónd kunnu vera so tung at bera, at nøkur orka ikki dagin.</p>
<p>Trongdin at skilja seg burtur úr fjøldini vindur upp á seg, tí á fartelefonini, teldlinum og aðrastaðni kenna okkara ungu seg einans máld og viðurkend fyri tað serstaka avrikið.</p>
<p>Tað ger, at fleiri skapa sær grunnskygdar sniðgøtur til persónligar løtuvinningar, rós og viðurkenning.</p>
<p>Men tað er ein stokkutur vinningur. Tað er ikki leiðin at ganga.</p>
<p>Tað eru altíð seigu tøkini í felagsskapi við onnur, sum loysa seg í longdini.</p>
<p>Vit mugu ansa eftir, at tráanin eftir eydnuni ikki gerst okkara óeydna.</p>
<p>At tráanin eftir 12-talinum ikki syndrar umsorganina fyri felagsskapinum. ***</p>
<p>Tólv mánaðir kunnu ganga skjótt hjá teimum, sum hava tað gott.</p>
<p>Men hjá summum hevur hetta verið eitt tungt ár.</p>
<p>Mínir tankar eru hjá tykkum, sum hava mist ein kæran.</p>
<p>Hjá tykkum, har ring sjúka vitjar.</p>
<p>Tykkum, sum kenna tykkum einsamøll og svikin.</p>
<p>Sum hava mist vónina og hava trupult at finna fótafestið.</p>
<p>Mugu tit finna styrk og stuðul í tyngstu løtunum.</p>
<p>Eg vóni, at nýggja árið og nýggja tíggjuáraskeiðið verður ein nýggj byrjan, har vónin birtist aftur. ***</p>
<p>Góðu tit.</p>
<p>Gerandishetjur eru vanligir føroyingar, sum rætta hondina út.</p>
<p>Latið hetta vera okkara íblástur.</p>
<p>Tað er ofta lætt at vera um sínar vinir, sína familju og tey, sum annars líkjast okkum.</p>
<p>Men í okkara nærumhvørvi eru eisini fólk, sum vit kanska ikki varnast.</p>
<p>Tað kann vera grannin, sum vit ikki hava tosað við fyrr.</p>
<p>Drongurin og gentan, sum verða happað í skúlanum.</p>
<p>Starvsfelagin, sum er eitt sindur øðrvisi enn hini.</p>
<p>Ella tilflytarin, ið hevur trupult við at koma til sættis við nýggju umstøðurnar.</p>
<p>Latið okkum eisini síggja tey, sum eingin sær og fáa tey inn í okkara felagsskapir.</p>
<p>Tað er sunt at geva eitt sindur av sær sjálvum. Tað er sunt at hava vinir og kenningar, sum víkja frá stóru fjøldini.</p>
<p>Tað er hetta dirvið, sum ger okkum til gerandishetjur.</p>
<p>Tað er soleiðis, at felagsskapurin verður fjølbroyttur og styrktur. Felagsskapurin, sum er grundarlagið undir okkara samfelag.</p>
<p>Eg eri sannførdur um, at vit við hesum virðum fara at gera søguna um komandi tíggjuáraskeið enn betri enn tað undanfarna.</p>
<p>Tað er drívmegin hjá mær í hesum embætinum.</p>
<p>Eg fari at gera mítt allarbesta fyri at liva upp til álitið.</p>
<p>Gott nýggjár. Gud signi Føroyar.</p>
</body></document>
